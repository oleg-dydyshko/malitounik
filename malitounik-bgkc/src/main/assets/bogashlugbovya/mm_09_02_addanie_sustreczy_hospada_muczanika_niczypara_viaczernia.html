<!DOCTYPE HTML><strong><font color="#d00505">9 лютага – Адданьне сьвята Сустрэчы Госпада, Бога і Збаўцы нашага Ісуса Хрыста. Мучаніка Нічыпара</font></strong><br>
<br>
<em><font color="#d00505">Усё, як у дзень сьвята, за выняткам чытаньняў і ліцьці на вячэрні, а таксама Апостала і Евангельля на Літургіі.</font></em><br>
<br>
<br>
<strong><font color="#d00505">ВЯЧЭРНЯ</font><br>
<br>
<em><font color="#d00505">Служба Нічыпару</font></em></strong><em><font color="#d00505"> (гл. ніжэй) пяецца 10 лютага.</font></em><br>
<br>
<font color="#d00505"><em>На <strong>«Госпадзе, Цябе клічу...»:</strong><br>
<br>
(Тон 1)</em></font> Скажы Сямёне, каго гэта ты радасна ўносіш на руках у сьвятыню, каму ты кажаш: «Сёньня я вызваляюся, бо ўбачыў Збавіцеля майго!» Ён Той, хто нарадзіўся ад Дзевы, – ад Бога Бог-Слова, што дзеля нас прыняў цела і збавіў чалавека. Дык паклонімся Яму! <em><font color="#d00505">(Двойчы)</font></em><br>
<br>
Прымі, Сямёне, Таго, каго Майсей бачыў у хмары на Сынаі, калі Ён даваў яму Закон, і які цяпер, як немаўлятка, падпарадкоўваецца Закону. Ён Той, хто гаварыў у Законе і праз прарокаў, і хто дзеля нас прыняў цела і збавіў чалавека. Дык паклонімся Яму! <em><font color="#d00505">(Двойчы)</font></em><br>
<br>
Пойдзем і мы, каб набожнымі песьнямі сустрэць Хрыста, і прымем Яго як Збаўленьне, якое бачыў Сямён. Ён Той, каго Давід прадвясьціў, хто гаварыў праз прарокаў, і хто дзеля нас прыняў цела і збавіў чалавека. Дык паклонімся Яму! <em><font color="#d00505">(Двойчы)</font></em><br>
<br>
<strong>Слава... цяпер...</strong><br>
<br>
<em><font color="#d00505">(Тон 6)</font></em> Хай адчыніцца брама нябесная, бо вось спрадвечнае Слова Айца, застаючыся нязьменным Богам, бярэ пачатак у часе. Як саракадзённае дзіця, Ён прыносіцца Маці-Дзеваю ў законную сьвятыню. Стары Сямён бярэ Яго на рукі свае, кажучы: «Адпусьці цяпер слугу Твайго, Улада́ру, бо мае вочы бачылі збаўленьне Тваё. Ты прыйшоў на гэты сьвет збавіць род людзкі». Госпадзе, слава Табе!<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 7)</font></em> Прыбяры сьвятліцу тваю, Сыёне, каб прыняць Уладара́ Хрыста. Вітай Марыю, нябесную браму, бо Яна сталася хэрувімскім пасадам. Яна носіць Уладара́ славы; Яна – хмара ацененая, Дзева, што носіць на руках Сына, які нарадзіўся перад заранкай. Сямён, узяўшы Яго на свае рукі, абвясьціў людзям: «Вось Уладар жыцьця і сьмерці, і Збавіцель душаў нашых».<br>
<br>
<font color="#d00505"><em>Верш.</em></font> Цяпер адпускаеш, Улада́ру, слугу Твайго ў супакоі, паводле слова Твайго.<br>
<br>
Той, хто спрадвеку ад Айца, а ў апошнія дні з дзявочага ўлоньня, зазьзяў, і быў паслухмяны загадам закону, які Сам на Сынайскай гары ўстанавіў, сёньня прыносіцца Дзеваю-Маці ў сьвятыню да старога і праведнага сьвятара, якому было дадзена абяцаньне, што ўбачыць Хрыста Бога. Узяўшы Яго на рукі свае, Сямён радасна ўсклікнуў: «Вось Бог, роўнасутны з Айцом, і Збавіцель душаў нашых».<br>
<br>
<font color="#d00505"><em>Верш.</em></font> Сьвятло для прасьвятленьня народаў і славу Ізраіля, люду Твайго.<br>
<br>
Багародзіца Марыя носіць на руках Таго, хто прыняў ад Яе цела і каго хэрувімы носяць на калясьніцы, і славяць у песьнях сэрафімы. Выконваючы закон Заканадаўцы, Яна перадае Яго на рукі старога сьвятара, і той, носячы Жыцьцё, просіць у Яго звальненьня ад жыцьця, кажучы: «Адпусьці мяне цяпер, Улада́ру, каб мне абвясьціць Адаму, што я бачыў у выглядзе дзіцяці спрадвечнага нязьменнага Бога і Збаўцу душаў нашых».<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Той, каго носяць хэрувімы і славяць сэрафімы, сёньня прыносіцца згодна з законам у Божую сьвятыню і сядае на старэчых руках, быццам на пасадзе; ад Язэпа Ён прымае ў дары пару туркавак, – вобраз беззаганае Царквы і новаабранага народу спасярод паганаў, – і два голубы маладыя, як начальнік Старога і Новага запаветаў. Сямён, бачыўшы спаўненьне абяцаньня, дадзенага яму, бласлаўляе Дзеву Марыю Багародзіцу і прадказвае Ёй цярпеньні, што чакаюць Яе. Ён просіць у Госпада адпушчэньня, кажучы: «Цяпер адпусьці мяне, Улада́ру, згодна з дадзеным мне раней абяцаньнем, бо я ўбачыў Цябе, спрадвечнае Сьвятло, Збавіцеля і Госпада людзей, што носяць імя Хрыста».<br>
<br>
<br>
<strong><font color="#d00505">Адпушчальны трапар</font></strong><br>
<br>
<em><font color="#d00505">(Тон 1)</font></em> Радуйся, поўная ласкі Багародзіца Дзева, бо з Цябе зазьзяла Сонца праведнасьці, Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душаў нашых, які дае нам уваскрасеньне. <font color="#d00505"><em>(Тройчы)</em></font><br>
<br>
<em><font color="#d00505">-----------<br>
<br>
У Вялікі пост, калі няма адданьня сьвята, на </font></em><strong><em><font color="#d00505">«Госпадзе, Цябе клічу»</font></em></strong><em><font color="#d00505"> бярэм належныя песьні з Трыёдзі і наступныя мучаніка Нічыпара:<br>
<br>
(Тон 2)</font></em> Паслухмяны законам Таго, хто дзеля нас на зямлі прыняў цела, і пацярпеўшы мучэньні і пакуты, ты, захаваў сутнае закону і прарокаў – любоў да бліжняга. Таму, скончыўшы беззаганна шлях гэтага жыцьця, ты, Нічыпар богаблаславёны, знаходзішся цяпер у прысутнасьці Крыніцы любові.<br>
<br>
Схіліўшы галаву перад Богам, перад якім усе згінаюць калені, ты, слаўны мучанік, праз адсячэньне галавы і разлучэньне з гэтым целам, злучыўся чыстым розумам з Галавою ўсіх Хрыстом. Прабываючы цяпер ў Ягоным сьвятле, прасі Яго, Нічыпар, прасьвятліць усіх, што славяць цябе.<br>
<br>
Струменямі крыві тваёй, пралітай за Хрыста, ты, мудры і блаславёны, асьвяціў зямлю, духам усьцешыў бесьцялесныя духоўныя сілы і мучанікаў мноства прасьвятліў, зьяднаўшыся з імі, як адважны ваяр і непераможны мучанік, які моліцца Богу за ўсіх нас.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Пакутнік Нічыпар, ты ўсім паказаў яўна, што хто ня любіць бліжняга, ня можа любіць Уладара́. Ахоплены Боскім жаданьнем, ты душу́ сваю паклаў, вызнаўшы веру ў Хрыста. Будучы цяпер разам з Ім, маліся за збаўленьне душаў нашых.<br>
<br>
<strong>Цяпер...</strong><br>
<br>
<font color="#d00505"><em>Багародзічны (тон 6).</em></font> Паранены разбойнікамі, ляжу бездапаможны на ростанях жыцьця і прашу міласьці. Адзіная чыстая Дзева Маці, наведай мяне хутка, вылі на мае невыле́чныя раны віно і алей, і зрабі мяне цэлым, каб мне належна з любоўю славіць веліч Тваю.<br>
<br>
<em><font color="#d00505">Або:<br>
<br>
Крыжабагародзічны (тон 6).</font></em> Меч, як сказаў Сямён, прабіў сэрца Тваё, Усячыстая Ўладарка, калі Ты ўбачыла, як Таго, хто невыка́зна зазьзяў з Цябе словам, беззаконныя людзі ўзьнесьлі на крыж, прыбіўшы цьвікамі рукі і ногі, далі піць яму воцат і жоўць, прабілі кап’ём бок. Плачучы па-матчынаму, Ты ўсклікнула: «Што гэта, Сыне мой, за новая тайніца?»