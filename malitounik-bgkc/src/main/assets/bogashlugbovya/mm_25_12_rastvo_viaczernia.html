<!DOCTYPE HTML><strong><font color="#d00505">25 сьнежня – НАРАДЖЭНЬНЕ ГОСПАДА, БОГА І ЗБАЎЦЫ НАШАГА ІСУСА ХРЫСТА<br>
<br>
ВЯЧЭРНЯ</font></strong><br>
<br>
<em><font color="#d00505">Заўвага: </font></em><strong><em><font color="#d00505">У суботу і нядзелю</font></em></strong><em><font color="#d00505"> ўвечары бывае сама вячэрня. </font></em><strong><em><font color="#d00505">У іншыя дні</font></em></strong><em><font color="#d00505"> тыдня служыцца вячэрня разам з Літургіяй сьв. Васіля Вялікага.<br>
<br>
На </font></em><strong><em><font color="#d00505">«Госпадзе, Цябе клічу...»</font></em></strong><em><font color="#d00505"> наступныя песьні з паўтарэньнем:<br>
<br>
(Тон 2)</font></em> Прыйдзіце, будзем радавацца ў Госпадзе і разважаць над сёньняшняй тайнай: загарода раю зьнішчаецца, вогненны меч зьнікае, хэрувім адступае ад дрэва жыцьця, а мы, выгнаныя з раю за непаслушэнства, зноў прыступаем да райскае спажывы. Нязьменны вобраз Айца, водбліск Ягонае спрадвечнасьці, прымае выгляд слугі. Прыйшоўшы ад Дзевы Маці і не зазнаўшы ніякае зьмены, Ён застаецца тым, кім быў – сапраўдным Богам, – і прымае тое, чым ня быў, стаўшыся чалавекам дзеля чалавекалюбства. Дык усклікнем Яму: «Божа, што нарадзіўся ад Дзевы, зьмілуйся над намі!»<br>
<br>
Калі Госпад нарадзіўся ад сьвятое Дзевы, увесь сьвет прасьвятліўся: пастухі гралі, мудрацы пакланяліся, анёлы сьпявалі, а Ірад устрывожыўся, што зьявіўся ў целе Бог, Збавіцель душаў нашых.<br>
<br>
Валадарства Тваё, Хрысьце Божа, – валадарства ўсіх вякоў, і дзяржава Твая з пакаленьня ў пакаленьне. Ты прыняў цела ад Духа Сьвятога і стаўся чалавекам ад Дзевы Марыі. Прыйсьце Тваё, Хрысьце Божа, было для нас ясным сьвітанкам. Ты – Сьвятло ад Сьвятла, зьзяньне славы Айца. Ты прасьвятліў усё стварэньне, і таму ўсё жывое славіць Цябе. Вобраз славы Айца, што быў і заўжды ёсьць, і зазьзяў ад Дзевы, Божа, зьмілуйся над намі!<br>
<br>
Чым мы Табе аддзячым, Хрысьце, за тое, што Ты стаўся чалавекам дзеля нас на зямлі? Кожнае стварэньне, што прыйшло праз Цябе да быцьця, прыносіць падзяку Табе: анёлы – сьпевы, неба – зорку, мудрацы – дары, пастушкі – абвяшчэньне цуду, зямля – пячору, пустыня – ясьлі, а мы прыносім Табе Маці Дзеву. Спрадвечны Божа, зьмілуйся над намі!<br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Калі Аўгуст быў адзіным уладаром на зямлі, шматуладдзе людзей скончылася; калі ж Ты стаўся чалавекам ад Усячыстае, адмененае было ідальскае многабожжа. Пад адзіным зямным уладаром апынуліся ўсе краіны, і ўсе людзі ўверылі ў адзіную Божую ўладу. На загад кесара людзі пайшлі запісвацца, і мы, верныя, таксама запісаліся ў Бога нашага, што стаўся чалавекам. Вялікая Твая міласэрнасьць, Госпадзе. Слава Табе!<br>
<br>
<br>
<font color="#d00505"><em>Уваход з Евангельлем.</em><br>
<br>
<strong>Пракімен:</strong> <em>дня</em>.</font><br>
<br>
<br>
<strong>Чытаньне кнігі Роду</strong><br>
<em>(Род 1.1-13)</em><br>
<br>
Спачатку Бог стварыў неба і зямлю. Зямля была неўпарадкаваная і пустая, цемра была над безданьню, і дух Божы насіўся над водамі. І сказаў Бог: «Хай будзе сьвятло!» І сталася сьвятло. І Бог убачыў, што сьвятло добрае і аддзяліў яго ад цемры. І назваў Бог сьвятло днём, а цемру назваў ноччу. І настаў вечар і раніца – дзень першы. А потым Бог сказаў: «Хай паўстане скляпеньне сярод водаў і хай разьдзеліць назаўжды адны воды ад другіх!» І ўчыніўшы скляпеньне, Бог аддзяліў воды пад скляпеньнем ад водаў над скляпеньнем. І назваў Бог скляпеньне небам. І быў вечар, а за ім раніца – дзень другі. Тады Бог сказаў: «Хай зьбяруцца воды пад скляпеньнем у адно месца і хай пакажацца суша!» І калі так сталася, Бог назваў сушу зямлёю, а збор водаў – морам. І ўбачыў Бог, што гэта добра. І сказаў Бог: «Хай зямля праросьціць зялёныя расьліны: травы, што расьсяваюць насеньне; фруктовыя дрэвы, што прыносяць плады з сямёнамі ў іх, кожнае паводле свайго роду на зямлі!» І сталася так. Зямля вывела з сябе расьліны: траву, што расьсявае насеньне, і фруктовыя дрэвы, што родзяць плады з сямёнамі паводле свайго роду. І ўбачыў Бог, што гэта добра. І настаў вечар і раніца – дзень трэці.<br>
<br>
<br>
<strong>Чытаньне кнігі Лікаў</strong><br>
<em>(Лікі 24.2-3, 5-9, 17-18)</em><br>
<br>
Дух Божы спачыў на Валааме, і ён пачаў абвяшчаць сваё прароцтва, кажучы: «Як цудоўныя шатры твае, Якубе, і паселішчы твае, Ізраілю. Яны быццам лугі, быццам сады на берагах ручаёў, быццам дубы, што Госпад пасадзіў, быццам кедры над водамі. Вада ліецца з вёдраў яго, і ягоныя пасевы маюць удосталь вільгаці. Уладар ягоны мацнейшы за Агага, валадарства ягонае ўзьнесена высока. А Бог, які вывеў яго з Ягіпту – для яго Ён быццам рогі зубрыныя. Ён зьнішчыць народы варожыя яму, сатрэ іхнія косьці, стрэламі павыбівае іх. Ён лёг спачыць, быццам леў і быццам львіца – хто наважыцца разбудзіць яго? Блаславёныя тыя, што бласлаўляюць цябе і праклятыя, што цябе праклінаюць. Зазьзяе зорка ад Якуба, і ўстане чалавек ад Ізраіля, ён выб'е князёў Маабіцкіх і возьме ў палон усіх сыноў Эдомскіх, і будзе Эдом ягоным набыткам, і будуць нашчадкі Ісава ворагамі ягонымі, і моц Ізраіля ўзрасьце».<br>
<br>
<br>
<strong>Чытаньне кнігі прарока Міхея</strong><br>
<em>(Міх 4.6-7; 5.1-4)</em><br>
<br>
«У той дзень, – кажа Госпад, – зьбяру калекаў і пазьбіраю ўсіх выгнаньнікаў, і тых, каго Я засмуціў. І зраблю калекаў іх астаткам, а з выгнаньнікаў учыню народ магутны, і Госпад будзе панаваць над імі на гары Сыён ад сёньня і давеку». І ты, Бэтлеем-Эўфрата, найменшы сярод плямёнаў Юдавых! З цябе выйдзе той, хто будзе панаваць у Ізраілю, і паходжаньне ягонае з давён-даўна, з дзён спрадвечных. Дзеля гэтага Ён (Госпад) пакіне іх да часу, пакуль народзіць тая, што мае радзіць. І тады рэшта братоў ягоных вернецца да Ізраіля. І ўстане, і будзе пасьвіць паству сваю сілаю Госпада. І ў славе імя Госпада Бога свайго будзе прабываць, пакуль не пашырыць улады сваёй да канцоў зямлі.<br>
<br>
<br>
<strong><font color="#d00505">Людзі:</font></strong> <em><font color="#d00505">(Тон 6)</font></em> Таемна Ты нарадзіўся ў пячоры, але неба, Збавіцелю, зьяўленьнем зоркі абвясьціла ўсім Цябе. І прывяло да Цябе мудрацоў, каб у веры пакланіцца Табе. З імі разам і нам пакажы міласэрнасьць Тваю.<br>
<br>
<font color="#d00505"><strong>Чытальнік:</strong></font> Госпад любіць Сыён, які Ён збудаваў на гарах сьвятых, больш за ўсе паселішчы Якуба. Гавораць пра цябе рэчы поўныя пахвалы, места Божае! Рааб і Бабілён сярод тых, што шануюць мяне. <font color="#d00505"><em>(Пс 86.2-4)</em><br>
<br>
<strong>Людзі:</strong></font> І прывяло да Цябе мудрацоў, каб у веры пакланіцца Табе. З імі разам і нам пакажы міласэрнасьць Тваю.<br>
<br>
<strong><font color="#d00505">Чытальнік:</font></strong> Філістыны і Тыр, і Куш – яны ўсе нарадзіліся тут. А пра Сыён скажуць: «Усе да аднаго нарадзіліся ў ім, і Найвышэйшы Госпад умацаваў яго». <font color="#d00505"><em>(Пс 86.4-5)</em><br>
<br>
<strong>Людзі:</strong></font> І прывяло да Цябе мудрацоў, каб у веры пакланіцца Табе. З імі разам і нам пакажы міласэрнасьць Тваю.<br>
<br>
<font color="#d00505"><strong>Чытальнік:</strong></font> Госпад напіша ў кнізе народаў: «Яны нарадзіліся тут». І, танцуючы, запяюць яны: «У табе ўсе мае крыніцы». <font color="#d00505"><em>(Пс 86.6-7)</em><br>
<br>
<strong>Людзі:</strong></font> І прывяло да Цябе мудрацоў, каб у веры пакланіцца Табе. З імі разам і нам пакажы міласэрнасьць Тваю.<br>
<br>
<font color="#d00505"><strong>Чытальнік:</strong></font> Слава Айцу, і Сыну, і Сьвятому Духу, цяпер, і заўсёды, і на вякі вякоў. Амін.<br>
<br>
<font color="#d00505"><strong>Людзі:</strong></font> Таемна Ты нарадзіўся ў пячоры, але неба, Збавіцелю, зьяўленьнем зоркі абвясьціла ўсім Цябе. І прывяло да Цябе мудрацоў, каб у веры пакланіцца Табе. З імі разам і нам пакажы міласэрнасьць Тваю.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 11.1-10)</em><br>
<br>
Так кажа Госпад:<br>
<br>
Парастак вырасьце з кораня Ясея, галінка з камля ягонага. І Дух Госпада спачыне на ім, дух мудрасьці і розуму, дух разважнасьці і мужнасьці, дух веды і набожнасьці. Дух страху Гасподняга напоўніць яго, і будзе судзіць не паводле вонкавага выгляду, і даваць прысуд не паводле чутак. У справядлівасьці ён будзе чыніць суд бедным, і пакорным дасьць справядлівы прысуд. Палкаю слоў сваіх ён ударыць прыгнятальніка, дыханьнем вуснаў сваіх умярцьвіць нязбожнага. Справядлівасьць будзе поясам на сьцёгнах яго, і праўда – падперазаньнем паясьніцы яго. Тады воўк будзе жыць супольна з ягняткам, а леапард будзе ляжаць побач з казьлём, цяля і леў будуць разам пасьвіцца, а малое хлапчанё паганяць іх будзе. Карова і мядзьведзіца будуць жыць мірна, і іхнія малыя разам ляжаць будуць. Леў, як і вол, будзе есьці салому, немаўля гуляць будзе ля нары гадзюкі; і дзіцятка ўложыць руку ў зьмяіную нару. Ня будуць чыніць нічога благога і ніякай шкоды на ўсёй гары маёй сьвятой, бо зямля так будзе поўная прысутнасьці Госпада, як мора поўнае вады. І ў той час станецца: корань Ясея будзе знакам для ўсіх народаў; да яго ўсе людзі прыйдуць з малітваю, і слаўным будзе месца ягонага супачынку.<br>
<br>
<br>
<strong>Чытаньне кнігі прарока Ярэмы</strong><br>
<em>(Барух 3.35 – 4.4)</em><br>
<br>
Такі Бог наш: ніхто чужы не ўстаіць супраць Яго, ніхто Яму ня роўны. Ён зьведаў усе сьцежкі мудрасьці, і даў яе Якубу, слузе свайму, і Ізраілю любаму свайму. А потым яна (мудрасьць) зьявілася на зямлі і з людзьмі прабывала. А мудрасьцю гэтай была кніга прыказаньняў Божых, і Закон, які трывае давеку. Усе, што трымаюцца яе, жыць будуць. А тыя, што ёю пагарджаюць, памруць. Навярніся, Якубе, хадзі ў зьзяньні ейнага сьвятла. Не аддавай іншаму славы тваёй, і народу чужому тваіх прывілеяў. Якія мы, Ізраілю, шчасьлівыя, бо ведаем, што да спадобы Богу.<br>
<br>
<br>
<strong>Чытаньне кнігі прарока Данілы</strong><br>
<em>(Дан 2.31-36; 44-45)</em><br>
<br>
Сказаў Даніла Набухаданосару:<br>
<br>
Ты, цару, бачыў: вось статуя – статуя агромністых памераў і незвычайнага блеску, – стала перад табою, і выгляд ейны быў жахлівы. Галава гэтай статуі была з золата найчысьцейшага, грудзі і плечы з срэбра, жывот і сьцёгны з жалеза, ногі часткова з жалеза і часткова з гліны. Ты ўглядаўся на яе, і вось камень адарваўся ад гары, без дапамогі рук, і ўдарыў статую ў ногі ейныя з жалеза і гліны, і разьбіў іх. Тады ўсё развалілася – жалеза, медзь, срэбра і золата, – і сталася быццам мякіна на таку ўлетку; і вецер разнёс іх так, што і сьледу не засталося. А той камень, які ўдарыў ідала, стаўся вялікай гарою і напоўніў усю зямлю. Гэта быў сон, і мы патлумачым значэньне яго цару. Бог неба ўстановіць валадарства, якое не праміне, і панаваньне якога не пяройдзе да іншага народу. Яно разбурыць і зьнішчыць усе іншыя валадарствы, а само будзе трываць давеку, як той камень, што ты бачыў, які адарваўся ад гары без удзелу рук і разьбіў гліну, жалеза, медзь, срэбра і золата. Бог вялікі паказаў цару, што мае быць. Сон праўдзівы і тлумачэньне яго пэўнае.<br>
<br>
<br>
<strong><font color="#d00505">Людзі:</font></strong> <em><font color="#d00505">(Тон 6)</font></em> Ты зазьзяў, Хрысьце, ад Дзевы, быццам духоўнае сонца праведнасьці, і зорка паказала Цябе, Незьмяшчальнага, які зьмясьціўся ў пячоры. Ты прывёў мудрацоў пакланіцца Табе. З імі разам і мы ўзьвялічваем Цябе: Жыцьцядаўча, слава Табе!<br>
<br>
<font color="#d00505"><strong>Чытальнік:</strong></font> <em><font color="#d00505">(Пс 92)</font></em> Госпад пануе, Ён апрануўся ў красу, апрануўся Госпад у сілу і падперазаўся. Ён умацаваў сусьвет, што не зварухнецца. Пасад Твой непахісны ад пачатку сьвету, Ты ж вечна існуеш. <br>
<br>
<font color="#d00505"><strong>Людзі:</strong></font> Ты прывёў мудрацоў пакланіцца Табе. З імі разам і мы ўзьвялічваем Цябе: Жыцьцядаўча, слава Табе!<br>
<br>
<font color="#d00505"><strong>Чытальнік:</strong></font> Узьнімаюць рэкі, Госпадзе, узьнімаюць рэкі голас свой; узьнімаюць рэкі рокат грамавы.<br>
<br>
<font color="#d00505"><strong>Людзі:</strong></font> Ты прывёў мудрацоў пакланіцца Табе. З імі разам і мы ўзьвялічваем Цябе: Жыцьцядаўча, слава Табе!<br>
<br>
<font color="#d00505"><strong>Чытальнік:</strong></font> Госпад на вышынях мацнейшы за рокат водаў вялікіх, больш магутны за хвалі марскія. Сьведчаньні Твае праўдзівыя, сьвятасьць належыцца дому Твайму, Госпадзе, праз усе дні.<br>
<br>
<font color="#d00505"><strong>Людзі:</strong></font> Ты прывёў мудрацоў пакланіцца Табе. З імі разам і мы ўзьвялічваем Цябе: Жыцьцядаўча, слава Табе!<br>
<br>
<font color="#d00505"><strong>Чытальнік:</strong></font> Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
<font color="#d00505"><strong>Людзі:</strong></font> Ты зазьзяў, Хрысьце, ад Дзевы, быццам духоўнае сонца праведнасьці, і зорка паказала Цябе, Незьмяшчальнага, які зьмясьціўся ў пячоры. Ты прывёў мудрацоў пакланіцца Табе. З імі разам і мы ўзьвялічваем Цябе: Жыцьцядаўча, слава Табе!<br>
<br>
<br>
<strong>Чытаньне кнігі прарока Ісаі</strong><br>
<em>(Іс 9.6-7)</em><br>
<br>
Дзіця нарадзілася нам, Сын быў дадзены нам, на ягоных плячах спачыла ўлада. Далі яму імя: Дзіўны дарадчык, Бог усемагутны, Уладар, Айцец вялікі, Князь супакою. Вялікае будзе ягонае панаваньне, і міру ягонаму ня будзе межаў; Ён сядзе на пасадзе Давіда і будзе панаваць над ягоным царствам, якое Ён умацуе і захавае ад сёньня і давеку. Раўнівая любоў Госпада Сіл учыніць гэта.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 7.10-16; 8.1-4, 9-10)</em><br>
<br>
Зноў прамовіў Госпад да Ахаза, кажучы: «Прасі знаку ў Госпада твайго, глыбока пад зямлёю, або высока на гары». Але Ахаз адказаў: «Ня буду прасіць і ня буду спакушаць Госпада». Тады сказаў: «Слухай, доме Давідаў, ці мала табе рабіць прыкрасьці людзям, што яшчэ робіш прыкрасьці Богу майму? Дзеля гэтага сам Госпад дасьць табе знак: вось Дзева зачне і народзіць сына, і дасьць яму імя “Эмануэль”. Малако і мёд піць будзе, пакуль навучыцца адкідаць зло і выбіраць дабро. Але перад тым, як навучыцца адкідаць зло і выбіраць дабро, дзяржава двух каралёў, якіх ты баішся, будзе спустошаная». І Госпад сказаў мне: «Вазьмі табліцу новую вялікую і напішы на ёй звычайным пісьмом: Магэр-шаляль-гаш-баз (Скоры-рабунак-хуткая-здабыча). І вазьмі сабе двух вартых даверу сьведкаў: Урыю сьвятара і Захара, сына Еварахія». І я прыступіўся да прарочыцы, і яна зачала і нарадзіла сына. І сказаў мне Госпад: «Назаві яго Магер-шаляль-гаш-баз, бо перад тым, як хлопец навучыцца казаць “тата” і “мама”, багацьці Дамаску і здабычы Самарыі будуць прынесеныя перад каралём Асырыі». З намі Бог, зразумейце гэта, ўсе народы, і скарыцеся; пачуйце гэта ўсе канцы зямлі, і скарыцеся! Калі і ўзброіцеся, будзеце пераможаныя; калі ўчыніце змову, Госпад аберне яе ў нішто; і слова вашае не ўстаіць, бо з намі Бог.<br>
<br>
<br>
<strong><em><font color="#d00505">Малая літанія, з воклікам, «Бо Ты сьвяты, Божа наш...»; «Сьвяты Божа...» </font></em></strong><em><font color="#d00505">і далей Літургія сьвятога Васіля.</font></em><br>
<br>
<strong><em><font color="#d00505">У суботу і нядзелю ўвечары:</font></em></strong><em><font color="#d00505"> вячэрня бывае без Літургіі, і «Сьвяты Божа» не сьпяваецца.</font></em><br>
<br>
<br>
<strong><font color="#d00505">Пракімен</font></strong> <em><font color="#d00505">(Пс 2.7, 8).</font></em> Госпад сказаў мне: «Ты сын мой, сёньня Я нарадзіў Цябе».<br>
<br>
<font color="#d00505"><em>Верш.</em></font> Прасі ў мяне, і дам Табе ў спадчыну народы, і канцы зямлі ва ўладаньне Тваё.<br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 1.1-12)</em><br>
<br>
Шматразова і рознымі спосабамі прамаўляў некалі Бог да айцоў праз прарокаў, у канцы ж гэтых дзён прамовіў да нас праз Сына, якога Ён паставіў спадкаемцам усяго і праз якога сьвет стварыў. Ён – водбліск Ягонае славы і вобраз Ягонае асобы, – трымаючы ўсё Сваім магутным словам, і споўніўшы ачышчэньне грахоў, сеў на вышынях па правай руцэ Велічы, і стаўся так вышэйшым ад анёлаў, як вышэйшае атрымаў у спадчыну імя. Бо калі якому з анёлаў Ён сказаў: «Ты – Сын мой, сёньня Я цябе нарадзіў»? І зноў: «Я буду Яму Айцом, а Ён будзе Мне Сынам»? Калі ж зноў увёў Першароднага на сьвет, сказаў: «Хай пакланяюцца Яму ўсе анёлы Божыя». А да анёлаў сказаў: «Ён чыніць вятры пасланцамі сваімі, і слугамі сваімі полымя агню». А Сыну: «Пасад Твой, Божа, на век вякоў; скіпетар валадарства Твайго – скіпетар праведнасьці. Ты любіш справядлівасьць і ненавідзіш беззаконьне: дзеля гэтага Бог, Бог твой, памазаў цябе алеем радасьці над усімі таварышамі тваімі». Таксама: «Спачатку Ты, Госпадзе, заснаваў зямлю, і неба – твор рук Тваіх. Яны прамінуць, а Ты застаешся. Быццам вопратка, яны састарэюць, і, як адзеньне, Ты згортваеш іх, і яны мяняюцца. А Ты ўсё той самы, і гадом Тваім няма канца».<br>
<br>
<br>
<font color="#d00505"><strong>Алілуя</strong></font> <em><font color="#d00505">(Пс 109.1, 2, 3).</font></em> Сказаў Госпад Госпаду майму: «Сядзь па правай руцэ маёй, пакуль пакладу ворагаў Тваіх пад ногі Табе».<br>
<br>
<font color="#d00505"><em>Верш 1.</em></font> Госпад пашле Табе жазло сілы з Сыёну, і будзеш панаваць над ворагамі Тваімі.<br>
<br>
<font color="#d00505"><em>Верш 2.</em></font> «Ва ўлоньні перад заранкай Я нарадзіў Цябе», – кляўся Госпад і не раскаяўся.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 2.1-20)</em><br>
<br>
У тыя дні выйшаў загад кесара Аўгуста зрабіць перапіс (насельніцтва) усяе дзяржавы. Першы гэты перапіс адбыўся, калі Сірыяй правіў Квірын. І вось усе людзі пайшлі запісвацца, кожны ў сваё места. Пайшоў і Язэп з Галілеі, з места Назарэту, у Юдэю, у места Давідава, званае Бэтлеем – бо ён быў з дому Давіда, – запісацца з пашлюбаванай з ім Марыяй, якая была цяжарная. Калі яны былі там, настаў час Марыі радзіць. І нарадзіла яна Сына першароднага свайго, спавіла яго ў пялёны і паклала ў ясьлях, бо не знайшлося ім месца ў гасподзе. Былі ж у той аколіцы ў полі пастухі, што пільнавалі ўночы свой статак. Раптам стаў перад імі анёл Гасподні, і сьветласьць Гасподняя адусюль зазьзяла ім, так што яны вельмі спалохаліся. Але анёл сказаў ім: «Ня бойцеся, бо вось абвяшчаю вам вялікую радасьць, што будзе радасьцю ўсяго народу. Сёньня нарадзіўся вам у месьце Давідавым Збавіцель, ён жа Госпад Хрыстос. А вось вам знак: вы знойдзеце дзіця, спавітае ў пялёнкі, што ляжыць у ясьлях». І ў тую хвіліну прылучылася да анёла вялікае мноства нябесных сілаў, якія славілі Бога і пяялі: «Слава на вышынях Богу, супакой на зямлі людзям добрай волі». Калі анёлы адышлі ад іх да неба, пастухі сказалі адзін аднаму: «Хадзем да Бэтлеему, паглядзім, што гэта за здарэньне, пра якое Госпад абвясьціў нам». І, хутка пайшоўшы, знайшлі Марыю, Язэпа і Немаўлятка, што ляжала ў ясьлях. Убачыўшы Яго, яны расказалі пра тое, што ім было сказана пра гэтае Дзіцятка. І ўсе, што чулі, дзівіліся таму, што казалі пастухі. А Марыя пільна зьберагала ўсе гэтыя словы, разважаючы ў сэрцы сваім. І вярнуліся пастухі, сьпяваючы і славячы Бога за ўсё, што чулі і бачылі, так, як ім было сказана.<br>
<br>
<br>
<font color="#d00505"><em>Калі няма Літургіі:<br>
Гал 3.15-22, Мц 13.31-36а.<br>
<br>
<br>
Пасьля Евангельля: </em></font><strong><font color="#d00505"><em>літанія «Скажам усе разам...», услаўленьне «Дай, Госпадзе, у гэты вечар...», літанія «Дапоўнім вячэрнюю малітву...»;</em></font></strong><font color="#d00505"><em> пасьля вокліку</em> </font><strong><font color="#d00505"><em>«Хай моц валадарства...»,</em></font></strong><font color="#d00505"><em> сьвятар кажа: «Мудрасьць» і бывае звычайнае заканчэньне вячэрні.<br>
<br>
Пасьля вячэрні, як пасьля літургіі, бывае ўслаўленьне сьвята сярод царквы.</em></font><br>
<br>
<br>
<strong><font color="#d00505">Задастойнік</font></strong> <em><font color="#d00505">(беларуская традыцыя).</font></em> Не сумнявайся, Маці, што бачыш сёньня малым дзіцем Мяне, каго Айцец ва ўлоньні Сваім нарадзіў раней заранкі. Я прыйшоў зноў узьнесьці і ўславіць паўшы род людзкі, які з вераю і любоўю ўзьвялічвае Цябе.<br>
<br>
<font color="#d00505"><strong>Прычасьнік.</strong></font> Хваліце Госпада з нябёсаў, хваліце Яго на вышынях. Алілуя, алілуя, алілуя.<br>
<br>
<br>
<strong><font color="#d00505">Услаўленьне сьвята</font></strong> <em><font color="#d00505">пасьля літургіі (або вячэрні):</font></em><br>
<br>
<strong><font color="#d00505">Трапар</font></strong> <em><font color="#d00505">(тон 4).</font></em> Нараджэньне Тваё, Хрысьце Божа наш, зазьзяла на ўвесь сьвет сьвятлом пазнаньня. І вось тыя, што зоркам служылі, ад зоркі навучыліся пакланяцца Табе, Сонцу справядлівасьці, і зразумелі, што Ты – Сьвітаньне з вышыняў. Госпадзе, слава Табе!<br>
<br>
<strong>Слава... цяпер...</strong><br>
<br>
<font color="#d00505"><strong>Кандак</strong></font> <em><font color="#d00505">(тон 3).</font></em> Дзева сёньня родзіць Надпрыроднага, і зямля пячору Недаступнаму прыносіць; анёлы з пастушкамі ў песьнях Яго славяць, мудрацы з зоркаю падарожнічаюць. Дзеля нас нарадзілася Дзіцятка малое, спрадвечны Бог.