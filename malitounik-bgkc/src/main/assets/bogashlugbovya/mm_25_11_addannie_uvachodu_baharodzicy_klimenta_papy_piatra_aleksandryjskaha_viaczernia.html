<!DOCTYPE HTML><font color="#d00505"><strong>25 лістапада – Адданьне сьвята Ўводзінаў, сьв. Клімента, папы Рымскага і сьв. Пятра, архібіскупа Александрыйскага<br>
<br>
ВЯЧЭРНЯ</strong></font><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 1)</font></em> Радуемся сёньня, верныя, уславім у песьнях і псалмах Госпада і аддамо пашану Найчыстай Дзеве, сьвятой і жыцьцяноснай скарбніцы, што зьмясьціла незьмяшчальнае Слова. Сёньня Яна, – яшчэ зусім дзіцятка, – прыводзіцца да Госпада, і сьвятар Захар радасна вітае Яе, як боскае жыльлё.<br>
<br>
Сёньня адухоўленая Сьвятыня сьвятое славы – Хрыста Бога нашага, – адзіная блаславёная і чыстая сярод жанчынаў, прыводзіцца ў законную сьвятыню, каб жыць у сьвятым месцы. Якім і Ганна цешацца разам з Ёю, а хоры дзеваў славяць у псалмах Госпада і аддаюць пашану Маці Яго.<br>
<br>
Ты, Дзева Маці Божая, – Прапаведаваньне прарокаў, апосталаў Слава, Пахвала мучанікаў і ўсяго роду людзкога Абнаўленьне: Табою мы прымірыліся з Богам. Сёньня, сьвяткуючы Твой уваход у сьвятыню, збаўляемся Тваімі, Усячыстая, малітвамі і разам з анёлам усклікаем Табе: «Радуйся!»<br>
<br>
<font color="#d00505"><em>(Тон 2)</em></font> Ты, ойча сьвяты, быццам галінка жыцьцядайнага вінаградніка, Духам узрасьціў гронку догмаў, з якой пацяклі рэкі Боскага пазнаньня, што цешаць сэрцы ўсіх набожных, якія шануюць цябе, блаславёны баганосны Кліменце.<br>
<br>
Як вучань вярхоўнага Пятра, ты, ойча ўсяхвальны, на камені веры збудаваў сваё жыцьцё і сам быў, быццам непахісная скала. Цьвёрдасьцю слоў тваіх ты разбурыў будынак шматбожжа і збудаваў сьвятыню ў гонар Тройцы сьвятой, дзеля якой ты, блаславёны, змагаўся і атрымаў вянец мучаніка.<br>
<br>
Быццам сьветлае сонца, ты, ойча, зазьзяў з захаду і, прасьвятліўшы зямлю сьвятлом догмаў і ранамі тваімі, дайшоў да ўсходніх краінаў. Пасьля сьмерці, што была быццам захад сонца, ты, блаславёны Кліменце, зазьзяў зноў у Хрысьце і, асьветлены шчодра Ягоным зьзяньнем, застаешся вечна зьеднаны з Ім.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Пасьля Твайго цудоўнага нараджэньня, Богу пасьвячаная Нявеста і Ўладарка, Ты прыйшла ў сьвятыню Гасподнюю, каб, будучы асьвячанай, быць узгадаванай у сьвятым сьвятых. Тады Габрыэль быў пасланы да Цябе, Беззаганная, прыносячы ежу. Усе нябесныя сілы дзіву даліся, бачачы, як Дух Сьвяты пасяліўся ў Табе. Дык цяпер, Усячыстая і Бязьвінная, праслаўленая ў небе і на зямлі Маці Божая, збаўляй род наш.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 5)</font></em> Неба і зямля сёньня цешацца, убачыўшы Неба духоўнае, – адзіную і беззаганную Дзеву, – што прыводзіцца ў Божы дом, каб быць узгадаванай у набожнасьці. Захар у зьдзіўленьні ўсклікнуў: «Брама Гасподняя, адчыняю Табе браму сьвятыні, бо знаю і веру, што збаўленьне Ізраіля ўжо блізка, і ад Цябе народзіцца Бог-Слова, які дае сьвету веліч зьмілаваньня».<br>
<br>
<font color="#d00505"><em>Верш.</em></font> Прывядуцца Ўладару́ дзевы ўсьлед за ёю, дру́жкі яе прывядуцца Яму.<br>
<br>
Ганна сьвятая, якой праз ласку дадзеная была Чыстая Дзева, прыводзіць Яе з радасьцю ў сьвятыню Гасподнюю, паклікаўшы дзеваў, каб ішлі перад Ёю з сьветачамі. Яна кажа: «Ідзі, дзіця, будзь дарам і духмяным прынашэньнем для Таго, хто даў Цябе мне; увайдзі ў непраходнае месца і навучыся тайніцаў Божых, каб быць жыльлём Ісуса, які дае сьвету веліч зьмілаваньня».<br>
<br>
<font color="#d00505"><em>Верш.</em></font> Прывядуцца яны з радасьцю і вясельлем, і ўвойдуць у сьвятыню Гасподнюю.<br>
<br>
Богазьмяшчальная Сьвятыня – Дзева ўсесьвятая, – уваходзіць у сьвятыню Божую, і дзевы з сьветачамі суправаджаюць Яе. Цешацца набожныя бацькі Якім і Ганна, бо яны нарадзілі Тую, што мела быць Маці Творцы. Цяпер Яна будзе жыць у сьвятыні Божай і прымаць спажыву ад анёлаў. Яна – Усебеззаганная Маці Хрыста, які дае сьвету багацьце зьмілаваньня.<br>
<br>
Слава... цяпер...<br>
<br>
(Тон 6) Сёньня, верныя, спраўляем урачыста сьвята і набожна славім Божае дзіця, Дзеву і Багародзіцу, выбраную з усіх пакаленьняў быць жыльлём Уладара ўсіх Хрыста і Бога. Вось Яна прыводзіцца ў сьвятыню Гасподнюю. Дзевы, ідзіце з пашанаю з сьветачамі перад Заўсёды Дзеваю; маткі, пакінце сум і радасна ідзіце за Маці Бога нашага і Хадайніцай радасьці для ўсяго сьвету. Мы ж усе разам з анёлам ўсклікнем «Радуйся!» Абрадаванай, якая няспынна моліцца за душы нашыя.<br>
<br>
 <br>
Адпушчальныя трапары<br>
<br>
Трапар сьвятых (тон 4). Божа айцоў нашых, Ты паступаеш з намі з Тваёй заўсёднай лагоднасьцю: не пераставай быць спагадлівым для нас, але малітвамі іх кіруй у супакоі нашым жыцьцём.<br>
<br>
Слава... цяпер...<br>
<br>
Трапар сьвята (тон 4). Сёньня правобраз Божае спагады і абвяшчэньне збаўленьня людзям: Дзева яўна ў Дом Божы ўваходзіць і Хрыста ўсім прадвяшчае. Усклікнем жа ёй на ўвесь голас: «Радуйся, провіду Божага спаўненьне».