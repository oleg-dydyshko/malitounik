<!DOCTYPE HTML><font color="#d00505"><strong>8 верасьня – НАРАДЖЭНЬНЕ НАЙСЬВЯЦЕЙШАЙ БАГАРОДЗІЦЫ<br>
<br>
ЮТРАНЬ</strong></font><br>
<br>
<br>
<em><font color="#d00505">Пасьля </font></em><strong><em><font color="#d00505">«Госпад – Бог...»:</font></em><br>
<br>
<font color="#d00505">Трапар</font></strong> <em><font color="#d00505">(тон 4).</font></em> Нараджэньне Тваё, Багародзіца Дзева, радасьць абвясьціла ўсяму сьвету, бо з Цябе ўзышло Сонца праведнасьці, Хрыстос Бог наш, які, адмяніўшы праклён, даў блаславеньне і, зьнішчыўшы сьмерць, дараваў жыцьцё вечнае. <font color="#d00505"><em>(Тройчы)</em><br>
<br>
<strong>Сядальная песьня 1</strong></font> <em><font color="#d00505">(тон 4).</font></em> Скажы, Давідзе, што абяцаў табе Бог. «Тое, што абяцаў мне, – кажа, – споўніў ужо: з семя майго Ён даў Дзеву, з якое мае нарадзіцца Творца Хрыстос, новы Адам, Кароль на маім пасадзе. Ён пануе сёньня, і валадарства Ягонае непахіснае. Няплодная родзіць Багародзіцу і Карміцельку Жыцьця нашага».<br>
<br>
<strong>Слава... цяпер...</strong><br>
<br>
<em><font color="#d00505">Тое самае.</font></em><br>
<br>
<font color="#d00505"><strong>Сядальная песьня 2</strong> <em>(тон 4).</em></font> З кораня Ясеевага, з семя Давідавага сёньня родзіцца нам Божае Дзіця Марыя, і ўсё стварэньне радуецца і абнаўляецца. Радуйцеся, неба і зямля, слаўце Яе, усе народы. Якім цешыцца, і Ганна радуецца і кліча: «Няплодная родзіць Багародзіцу і Карміцельку Жыцьця нашага».<br>
<br>
<strong>Слава... цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<strong><font color="#d00505">Паліелей:</font></strong> <font color="#d00505"><em><strong>«Хваліце імя Гасподняе...»</strong></em></font><br>
<br>
<br>
<strong><font color="#d00505">Узьвялічваньне.</font></strong> Узьвялічваем Цябе, Усесьвятая Дзева, і шануем сьвятых Тваіх бацькоў, і славім Тваё ўсяслаўнае нараджэньне.<br>
<br>
<em><font color="#d00505">Верш 1.</font></em> Слаўныя рэчы кажуць пра цябе, места Божае.<br>
<br>
<em><font color="#d00505">Верш 2.</font></em> Асьвяціў селішча сваё Ўсявышні.<br>
<br>
<em><font color="#d00505">Верш 3.</font></em> Зраблю памятным імя тваё з пакаленьня ў пакаленьне.<br>
<br>
<em><font color="#d00505">Верш 4.</font></em> Дому Твайму належыцца сьвятасьць праз усе дні.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа. <em><font color="#d00505">(Тройчы)</font></em><br>
<br>
<br>
<strong><font color="#d00505">Сядальная песьня</font></strong> <font color="#d00505"><em>(тон 8).</em></font> Хай радуецца неба і цешыцца зямля! Бо вось нарадзілася Божае неба на зямлі – абяцаная Божая Нявеста. Няплодная корміць дзіця, і Якім цешыцца з Яе нараджэньня і ўсклікае: «Нарадзілася нам жазло Аарона, ад якога Кветка-Хрыстос зацьвіце з кораня Давідавага». Сапраўды дзівосны цуд!<br>
<br>
<strong>Слава... цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<strong><font color="#d00505">Узыходныя песьні</font></strong><font color="#d00505">: <em>першы антыфон тону 4.</em></font><br>
<br>
<br>
<strong><font color="#d00505">Пракімен.</font></strong> Зраблю памятным імя тваё з пакаленьня ў пакаленьне.<br>
<br>
<em><font color="#d00505">Верш.</font></em> З сэрца майго б’юць крыніцай прыгожыя словы.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 1.39-49, 56)</em><br>
<br>
У тыя дні Марыя, устаўшы, пайшла хутка ў горныя мясьціны ў горад <em>(пакаленьня)</em> Юды. І ўвайшла ў дом Захара і прывітала Альжбету. Калі Альжбета пачула прывітаньне Марыі, дзіцятка ва ўлоньні яе заварушылася, і напоўнілася Альжбета Духам Сьвятым. І ўсклікнула голасна, кажучы: «Блаславёная Ты між жанчынаў і блаславёны Плод улоньня Твайго. І адкуль мне гэта, што прыйшла да мяне Маці Госпада майго? Бо вось як толькі голас Твайго прывітаньня загучаў у вушох маіх, дзіцятка ва ўлоньні маім заварушылася з радасьці. Блаславёная Ты, што паверыла, бо споўняцца словы, сказаныя Табе ад Госпада».<br>
<br>
Тады сказала Марыя: «Душа мая абвяшчае веліч Госпада і мой дух узрадаваўся ў Богу Збаўцы маім. Бо Ён глянуў на пакорнасьць служкі сваёй: ад гэтага часу шчасьлівай называць мяне будуць усе пакаленьні. Бо вялікае ўчыніў мне Ўсемагутны: сьвятое імя Яго».<br>
<br>
Марыя прабыла ў яе тры месяцы і пасьля вярнулася дамоў. <br>
<br>
<br>
<em><font color="#d00505">Пасьля <strong>Пс 50:</strong></font></em><br>
<br>
<strong>Слава...</strong><br>
<br>
Малітвамі Багародзіцы, Міласэрны, ачысьці мноства правінаў нашых.<br>
<br>
<strong>Цяпер...</strong><br>
<br>
<font color="#d00505"><em>Тое самае.<br>
<br>
<strong>«Зьмілуйся нада мною, Божа...»:</strong><br>
<br>
(Тон 6)</em></font> У гэты дзень Гасподні радуйцеся, людзі, бо вось зьявілася Палата Сьвятла і Кніга Слова Жыцьця. Нарадзілася Тая, каго Пісаньне называе ўсходняй Брамаю, праз якую павінен увайсьці Вялікі Сьвятар – адзіная, што ўводзіць у сьвет адзінага Хрыста для збаўленьня душаў нашых.<br>
<br>
<br>
<font color="#d00505"><strong>КАНОНЫ<br>
<br>
Песьня 1</strong></font><br>
<br>
<strong><font color="#d00505">Канон 1</font></strong> <em><font color="#d00505">(тон 2).<br>
<br>
Ірмас.</font></em> Хадзеце, людзі, будзем славіць Хрыста Бога, – які разьдзяліў мора і вывеў праз яго Свой народ з ягіпецкай няволі, – бо Ён праславіўся.<br>
<br>
<font color="#d00505"><em>Прыпеў.</em></font> Усесьвятая Багародзіца, збаў нас.<br>
<br>
Прыйдзіце, верныя, будзем радавацца ў духу і славіць у песьнях Заўсёды Дзеву, якая сёньня нарадзілася ад няплоднае для збаўленьня людзей.<br>
<br>
Радуйся, чыстая Маці і слуга Хрыста Бога, што аднавіла род людзкі ў першасным блаславёным стане. Мы ўсе Цябе, як належыць, у песьнях славім.<br>
<br>
Сёньня родзіцца Мост жыцьця. Праз Яе людзі атрымалі ратунак ад пекла, куды яны ўпалі, і славяць Хрыста Жыцьцядаўца.<br>
<br>
<br>
<strong><font color="#d00505">Канон 2</font></strong> <em><font color="#d00505">(тон 8).<br>
<br>
Ірмас.</font></em> Таму, хто разьбіў ворага моцнай рукою і правёў Ізраіля праз Чырвонае мора, аддаем хвалу ў песьнях, бо Ён праславіўся.<br>
<br>
Хай цешыцца ўсё стварэньне, хай весяліцца Давід, бо з ягонага калена і семя ўзышло жазло, на якім зацьвіла Кветка-Хрыстос, Творца ўсіх.<br>
<br>
Сьвятая Сьвятых кладзецца ў сьвятым ківоце, каб быць узгадаванай рукамі анёлаў. Дык будзем з вераю сьвяткаваць Ейнае нараджэньне.<br>
<br>
Ганна няплодная не была бязьдзетнаю ў Бога. Яна была прызначанаю ад вякоў быць Маці Чыстае Дзевы, ад якое нарадзіўся Творца ўсіх, прыняўшы выгляд слугі.<br>
<br>
Цябе, што дала нам Ягнё-Хрыста, які ва ўлоньні Тваім прыняў нашую прыроду, бязьвінную Авечку, што сёньня ад Ганны нарадзілася, у песьнях узьвялічваем.<br>
<br>
<strong>Слава...</strong><br>
<br>
<font color="#d00505"><em>(Траечны).</em></font> Слаўлю Трох без пачатку, Тром сьвятым пяю хвалу, Трох спрадвечных у адзінай існасьці прапаведую, бо адзін Бог славіцца ў Айцу, і ў Сыне, і ў Духу.<br>
<br>
<strong>Цяпер...</strong><br>
<br>
Хто калі бачыў дзіця, зачатае без Айца, кормленае малаком Маці? Дзе хто бачыў Маці Дзеву? Сапраўды, абедзьве тайны вышэйшыя за нашае разуменьне, Багародзіца чыстая.<br>
<br>
<br>
<strong><font color="#d00505">Катавасія</font></strong> <em><font color="#d00505">(тон 8).</font></em> Зрабіўшы на вадзе сваім кіем знак Крыжа, Майсей разьдзяліў Чырвонае мора і вызначыў просты шлях для пераходу Ізраіля. Тады ён зрабіў другі раз знак на вадзе і злучыў яе ў адно, патапіўшы калясьніцы фараона. Дзеля гэтага пяём Хрысту Богу нашаму, бо Ён праславіўся.<br>
<br>
<br>
<font color="#d00505"><strong>Песьня 3</strong></font><br>
<br>
<strong><font color="#d00505">Канон 1</font></strong> <em><font color="#d00505">(тон 2).<br>
<br>
Ірмас.</font></em> Умацуй нас у Табе, Госпадзе, што Крыжом умярцьвіў грэх, і ўзгадуй страх Твой у сэрцах тых, што ў песьнях славяць Цябе.<br>
<br>
Беззаганныя перад Богам, вы, багамудрыя бацькі, нарадзілі збаўленьне ўсіх, Маці Творцы і Бога нашага.<br>
<br>
Госпад, які дае жыцьцё ўсім, даў нарадзіцца Дзеве ад няплодных бацькоў і захацеў Сам пасяліцца ў Ёй, захаваўшы Яе пасьля родаў Дзеваю.<br>
<br>
Плод Ганьнінага ўлоньня, Марыю, што нарадзіла жыцьцядайную Гронку, уславім як Багародзіцу, Заступніцу і Памочніцу ўсіх.<br>
<br>
<strong><font color="#d00505">Канон 2</font></strong> <em><font color="#d00505">(тон 8).<br>
<br>
Ірмас.</font></em> Сэрца маё ўмацавалася ў Госпадзе, і рог мой быў узьнесены ў Богу маім, голас мой узвысіўся перад ворагамі маімі, і я ўсьцешыўся ў збаўленьні Тваім.<br>
<br>
Блаславёнае ўлоньне тваё, дабрадзейная Ганна, бо яно ўзрасьціла нам плод дзявоцтва, што нарадзіла бяз семя Тварца стварэньня і Збавіцеля Ісуса.<br>
<br>
Усё стварэньне называе Цябе блаславёнаю, Заўсёды Дзева, што нарадзілася ад Ганны. Ты – чыстая галінка з кораня Ясеевага, што ўзрасьціла нам Кветку-Хрыста.<br>
<br>
Сын Твой, Багародзіца чыстая, явіў Цябе вышэйшай за ўсё стварэньне. Ён узьвялічыў Тваё нараджэньне ад Ганны, і напаўняе сёньня ўсіх радасьцю.<br>
<br>
<strong>Слава...</strong><br>
<br>
Пакланяемся Табе, Ойча, у беспачатнай існасьці Тваёй, славім Твайго спрадвечнага Сына і роўна спрадвечнага Духа, узьвялічваем адзінага ў трох асобах Бога.<br>
<br>
<strong>Цяпер...</strong><br>
<br>
Чыстая Багародзіца, што нарадзіла Сьветланоснага Ўладара жыцьця чалавечага, Ты – Апякунка нашага жыцьця і Брама недасяжнага Сьвятла.<br>
<br>
<font color="#d00505"><strong>Катавасія.</strong></font> Кій Аарона быў вобразам тайны: зацьвіўшы, ён паказаў, хто павінен быць сьвятаром. Гэтаксама ў раней няплоднай Царкве зацьвіло дрэва крыжовае, напаўняючы сілаю і ўмацоўваючы яе.<br>
<br>
<strong><font color="#d00505">Гіпакоі</font></strong> <em><font color="#d00505">(тон 2).</font></em> Прарок назваў ўсесьвятую Дзеву Брамаю, праз якую ніхто, апроч Бога, ня можа прайсьці. Праз Яе прайшоў Госпад, ад Яе нарадзіўся Найвышэйшы, пакінуўшы Яе зачыненаю і вызваліўшы нас ад тленнасьці.<br>
<br>
<br>
<strong><font color="#d00505">Песьня 4<br>
<br>
Канон 1</font></strong> <em><font color="#d00505">(тон 2).<br>
<br>
Ірмас.</font></em> Я чуў, Госпадзе, пра Твой провід і праславіў Цябе, Адзіны Чалавекалюбча.<br>
<br>
Славім Цябе, Госпадзе, бо Ты даў збавенны прытулак для ўсіх нас – Тую, што нарадзіла Цябе.<br>
<br>
Хрыстос явіў Цябе, Боганявеста, як пахвалу і моц тых, што славяць Тваю тайну.<br>
<br>
Вызваленыя ад граху Тваім заступніцтвам, Уладарка, што мужа ня знала, з удзячнасьцю называем Цябе блаславёнаю.<br>
<br>
<strong><font color="#d00505">Канон 2</font></strong> <em><font color="#d00505">(тон 8).<br>
<br>
Ірмас.</font></em> Я пачуў вестку, Госпадзе, і жахнуўся. Ты, спрадвечны Божа, у невыказны спосаб стаўся чалавекам і нарадзіўся ад Дзевы. Слава Табе, Госпадзе, слава сіле Тваёй!<br>
<br>
У псалмах і песьнях, верныя, будзем славіць сьвятое нараджэньне Багародзіцы. Будзем у веры пакланяцца Богу праўды, які прысягнуў некалі даць Давіду плод з ягонага семя.<br>
<br>
Ты, Госпадзе, адчыніў улоньне Сары і даў ёй Ісаака ў старасьці. Сёньня Ты, Збавіцелю, даў праведнай Ганьне плод ейнага ўлоньня, Тваю ўсячыстую Маці.<br>
<br>
«Госпадзе, Ты пачуў малітву маю – Ганна ўсклікнула. – Ты даў мне сёньня плод абяцаньня Твайго, Тую, што ад усіх пакаленьняў была прызначаная быць Тваёй чыстаю і беззаганнаю Маці».<br>
<br>
Сёньня з табою, мудрая сьвятая Ганна, цешыцца ўвесь сусьвет, бо з цябе расьцьвіла Маці Збавіцеля, што прарасьціла нам з кораня Давідавага нашае Жазло і нашую Сілу і нарадзіла, быццам кветку, Хрыста.<br>
<br>
<strong>Слава...</strong><br>
<br>
Слаўлю Цябе, беспачатная Тройца, неразьдзельная існасьць, і вуснамі маімі клічу разам з хэрувімамі: «Сьвяты, сьвяты, сьвяты Той, хто ёсьць і заўсёды будзе, адзіны спрадвечны Бог!»<br>
<br>
<strong>Цяпер...</strong><br>
<br>
У нараджэньні Тваім, Беззаганная, споўніліся боганатхнёныя словы прарокаў, якія, прасьветленыя вераю, называлі Цябе Сьвятыняю і Брамаю, духоўнай Гарою, Кустом і Жазлом Аарона, што вырасла з кораня Давідавага.<br>
<br>
<font color="#d00505"><strong>Катавасія.</strong></font> Я пачуў тайну провіду Твайго, Госпадзе, разважаў над Тваімі дзеямі і ўславіў Боскасьць Тваю.<br>
<br>
<br>
<font color="#d00505"><strong>Песьня 5<br>
<br>
Канон 1</strong> <em>(тон 2).<br>
<br>
Ірмас.</em></font> Ты разьвеяў цьмянасьць сьвятых прадказаньняў, і прасьвятліў сэрцы верных прыйсьцем на сьвет Дзіцяці Божага Марыі. Хай сьвятло праўды Тваёй кіруе намі, Хрысьце.<br>
<br>
Уславім у песьнях, людзі, Віноўніка ўсяго, які стаўся адным з нас ад Тае, чыё нараджэньне прарокі прадказалі ў вобразах, цешачыся з Плоду збаўленьня, які меў нарадзіцца ад Яе.<br>
<br>
Кветка на сухім сьвятарскім жазьле паказала Ізраілю выбранага сьвятара. Цяпер усяслаўнае нараджэньне ад няплоднае прасьвятляе і ўслаўляе бацькоў Яе.<br>
<br>
<strong><font color="#d00505">Канон 2</font></strong> <font color="#d00505"><em>(тон 8).<br>
<br>
Ірмас.</em></font> Госпадзе, Божа наш, дай нам супакой; Госпадзе Божа наш, зрабі нас Тваімі. Госпадзе, апроч Цябе іншага бога ня знаем і імя Тваё клічам.<br>
<br>
Чыстае было нараджэньне Тваё, Дзева беззаганная, невыказнае зачацьце Тваё, вышэй за ўсякае разуменьне было Тваё сынараджэньне, якім Бог апрануўся ў мяне.<br>
<br>
Хай весяляцца сёньня анёльскія хоры, хай пяюць нашчадкі Адама: бо вось нарадзілася жазло, якое ўзрасьціла Кветку-Хрыста, адзінага Збаўцу нашага.<br>
<br>
Сёньня адмяняецца асуджэньне Эвы, і Адам вызваляецца ад першага праклёну нараджэньнем Тваім, Багародзіца. Табою мы выбавіліся ад тленнасьці.<br>
<br>
Слава Табе, Госпадзе, які сёньня праславіў няплодную: бо яна нарадзіла абяцанае жазло, ад якога зацьвіў Хрыстос, Кветка жыцьця нашага.<br>
<br>
<strong>Слава...</strong><br>
<br>
Слава Табе, Ойча сьвяты, Божа ненароджаны; слава Табе, Сыне спрадвечны адзінародны; слава Табе, Духу Боскі роўнапасадны, што ад Айца зыходзіш і ў Сыне спачываеш!<br>
<br>
<strong>Цяпер...</strong><br>
<br>
Улоньне Тваё насіла Сонца, і Ты засталася чыстай Дзеваю пасьля таго, як Хрыстос-Сонца выйшаў з Цябе, быццам жаніх з хораму.<br>
<br>
<strong><font color="#d00505">Катавасія.</font></strong> Табою, тройчы сьвятое Дрэва, на якім быў расьпяты Хрыстос, Уладар і Госпад, быў пераможаны той, хто дрэвам спакусіў чалавека. Ён патрапіў у пастку, калі Бог быў прыбіты целам да цябе, даючы сьвету веліч зьмілаваньня.<br>
<br>
<br>
<font color="#d00505"><strong>Песьня 6<br>
<br>
Канон 1</strong> <em>(тон 2).<br>
<br>
Ірмас.</em></font> Ёна ўсклікнуў Госпаду: «Уздымі мяне з глыбіні пякельнай, малюся, каб я мог аддаць хвалу і ў духу праўды прынесьці ахвяру майму Збавіцелю».<br>
<br>
Агорнутыя сумам з прычыны няплоднасьці, сьвятыя бацькі Багародзіцы ўсклікнулі Госпаду, і вось нарадзілі Дзіця для агульнага збаўленьня і на славу ва ўсіх пакаленьнях.<br>
<br>
Багамудрыя бацькі Багародзіцы атрымалі з неба Дар, варты Бога, – Пасад, вышэйшы за хэрувімаў, Маці Слова і Творцы ўсіх.<br>
<br>
<font color="#d00505"><strong>Канон 2</strong> <em>(тон 8).<br>
<br>
Ірмас.</em></font> Быццам у моры, Чалавекалюбча, я таплюся ў жыцьцёвых хвалях. Дзеля гэтага, як Ёна, клічу: «Уздымі ад тленнасьці жыцьцё маё, міласэрны Госпадзе!»<br>
<br>
Славім у песьнях Тваё сьвятое нараджэньне, шануем бязьвіннае зачацьце, Нявеста Божая і Дзева, а з намі славяць Цябе хоры анёлаў і душы сьвятых.<br>
<br>
Сьвятыя бацькі Твае, Усячыстая, прынесьлі Цябе ў сьвятыню, каб там узгадаваць Цябе ў набожнасьці і падрыхтаваць Маці Госпаду.<br>
<br>
Хай няплодныя і маткі сьвяткуюць сёньня, і хай цешацца бязьдзетныя, хай поўняцца надзеяю: бо вось няплодная і бязьдзетная родзіць Багародзіцу, якая мае вызваліць Эву ад боляў і Адама ад праклёну.<br>
<br>
Чую, як Давід сьпявае: «Прывядуць дзеваў сьледам за табою, прывядуць у сьвятыню Ўладара́». Разам з ім і я Цябе як дачку Ўладара́ ў песьнях узьвялічваю.<br>
<br>
<strong>Слава...</strong><br>
<br>
У Табе, Усячыстая, тайна Тройцы праслаўляецца і ўзьвялічваецца: Айцец спагадаў Табе, Слова пасялілася ў Табе, і Дух Боскі ацяніў Цябе.<br>
<br>
<strong>Цяпер...</strong><br>
<br>
Ты сталася залатой Кадзільніцаю, бо Агонь пасяліўся ва ўлоньні Тваім – Слова ад Духа Сьвятога, – і прыняў ад Цябе аблічча чалавека, Чыстая Маці Божая.<br>
<br>
<strong><font color="#d00505">Катавасія.</font></strong> Ёна ў нутры кіта працягнуў крыжом рукі свае, даючы вобраз збавенных мукаў; выкінуты адтуль пасьля трох дзён, ён прадвяшчаў цудоўнае ўваскрасеньне Хрыста Бога нашага, які быў укрыжаваны ў целе і прасьвятліў сьвет уваскрасеньнем Сваім на трэці дзень.<br>
<br>
<font color="#d00505"><strong>Кандак</strong> <em>(тон 4).</em></font> Тваім сьвятым нараджэньнем, Усячыстая, Якім і Ганна ад сораму бязьдзетнасьці, і Адам з Эваю ад сьмяротнай тленнасьці вызваліліся. Дзеля гэтага людзі Твае, выбавіўшыся ад віны граху, радасна сьвяткуюць і ўсклікаюць Табе: «Бясплодная родзіць Багародзіцу і Карміцельку Жыцьця нашага!»<br>
<br>
<strong><font color="#d00505">Ікас.</font></strong> Малітвы і ўздыханьні бясплодных Якіма і Ганны ўзышлі да Госпада і былі пачутыя, і яны нарадзілі Плод, які прыносіць сьвету жыцьцё. Якім малітву сваю чыніў на гары, Ганна ціха ў садзе свой сум пераносіла. І вось радасьць сталася: бясплодная родзіць Багародзіцу і Карміцельку Жыцьця нашага.<br>
<br>
<br>
<font color="#d00505"><strong>Песьня 7<br>
<br>
Канон 1</strong> <em>(тон 2).<br>
<br>
Ірмас.</em></font> Куст на гары, што не згараў і расадайная печ халдэйская былі Тваімі вобразамі, Боганявеста. Ты ва ўлоньні Тваім прыняла духоўны агонь і не была апаленая Ім. Дзеля гэтага мы голасна ўсклікаем Народжанаму ад Цябе: «Блаславёны Ты, Божа айцоў нашых!»<br>
<br>
Некалі заканадаўца Майсей ня мог зразумець аб’яўленай яму вялікай тайны Тваёй, Усячыстая, хоць быў навучаны не разважаць па-зямному. Ён сумеўся, убачыўшы цуд, і ўсклікнуў: «Блаславёны Ты, Божа айцоў нашых!»<br>
<br>
Боганатхнёныя хоры прарокаў назвалі Цябе Гарою нябеснаю і Лесьвіцай духоўнаю, бо ад Цябе адкалоўся камень, ня сечаны людзкімі рукамі. Ты – Брама, праз якую прайшоў Госпад цудаў, Бог айцоў нашых.<br>
<br>
<font color="#d00505"><strong>Канон 2</strong> <em>(тон 8).<br>
<br>
Ірмас.</em></font> Прысутнасьць Духа Божага ў распаленай печы халдэйскай арасіла юнакоў, якія пяялі: «Блаславёны Ты, Божа айцоў нашых!»<br>
<br>
Сьвяткуем, Усячыстая, і верна пакланяемся пачэснаму нараджэньню Твайму, і славім Сына Твайго, праз якога мы сёньня вызваляемся ад першага Адамавага асуджэньня.<br>
<br>
Сёньня цешыцца Ганна і ўсклікае радасна: «Няплодная, я нарадзіла Божую Маці, праз якую асуджэньне Эвы адмяняецца».<br>
<br>
Адам вызваліўся, і Эва радуецца, і абое ў духу ўсклікаюць Табе, Багародзіца: «Табою мы вызваліліся ад першага праклёну, калі прыйшоў Хрыстос».<br>
<br>
Цешцеся, няплодныя і бязьдзетныя, бо вось Ганна сёньня поўніцца радасьцю, займеўшы шмат дзяцей. Маткі, танцуйце і радуйцеся разам з Маці Божаю.<br>
<br>
<strong>Слава...</strong><br>
<br>
Славім Айца, і Сына, і Духа, Тройцу сьвятую ў адзінстве Боства, непадзельную, няствораную, спрадвечную і адзінасутную.<br>
<br>
<strong>Цяпер...</strong><br>
<br>
Ты адзіная, Дзева ўсяслаўная, нарадзіла Бога. Ты, Марыя, абнавіла ўсё стварэньне сынараджэньнем Тваім. Ты вызваліла Эву ад прадзедавага праклёну, Усячыстая Маці Божая.<br>
<br>
<strong><font color="#d00505">Катавасія.</font></strong> Бязглузды загад злоснага мучыцеля, поўны пагрозаў і боганенавісных блюзьнерстваў, прывёў людзей у зман; але тры юнакі не спалохаліся зьверскай лютасьці, ані агню, што паліў усё: стоячы сярод полымя, асьвежаныя росным ветрам, яны пяялі: «Блаславёны і ўсяхвальны Ты, Божа айцоў нашых!»<br>
<br>
<br>
<font color="#d00505"><strong>Песьня 8<br>
<br>
Канон 1</strong> <em>(тон 2).<br>
<br>
Ірмас.</em></font> Ты, Госпадзе, даў нам юнакоў у печы халдэйскай як вобраз Маці Тваёй. Вобраз гэты выратаваў іх з агню, і яны хадзілі сярод яго некранутыя. Сёньня ж Ты явіў Яе ўсяму сьвету, і мы славім Яе і ўзьвялічваем праз усе вякі.<br>
<br>
Абраная Сьвятыня нашага прымірэньня з Богам сёньня прыходзіць на сьвет. Яна народзіць нам Слова, што возьме цела ад Яе. Ён Той, хто прывёў нас з нябыту да быцьця, і мы славім і ўзьвялічваем Яго праз усе вякі.<br>
<br>
Адмена няплоднасьці Ганны адмяніла няздольнасьць сьвету да добрых справаў. Гэты цуд явіў нам прыйсьце Хрыста да сьмяротных людзей. Ён Той, хто прывёў нас з нябыту да быцьця, і мы славім і ўзьвялічваем Яго праз усе вякі.<br>
<br>
<font color="#d00505"><strong>Канон 2</strong></font> <em><font color="#d00505">(тон 8).<br>
<br>
Ірмас.</font></em> Ты пакрываеш водамі вышыні, устанаўляеш межы мору і ўтрымліваеш усё ў быцьці. Сонца славіць Цябе, месяц пакланяецца Табе, і ўсё стварэньне ўзьвялічвае Цябе, Творцу ўсіх, праз усе вякі.<br>
<br>
Ты разьвязаў путы бязьдзетнасьці і даў няплоднай жанчыне багаты і слаўны Плод, Сынам якога Ты, міласэрны Госпадзе, захацеў стацца, калі прыйшоў на зямлю. Ты абраў Яе Тваёй Маці паводле цела.<br>
<br>
Ты ўчыніў дзівосны цуд, адчыніў няплоднае ўлоньне Ганны і даў ёй дзіця – Дзеву і Багародзіцу, – ад якое Ты, Божа сьвяты, Сам прыняў цела, стаўшыся Сынам Дзевы.<br>
<br>
Ты, Госпадзе, што зачыняеш і адчыняеш бездані, уздымаеш воды да хмараў і пасылаеш дождж на зямлю, даў зацьвісьці, быццам чыстай кветцы, Багародзіцы ў няплодным улоньні Ганны.<br>
<br>
Ты, Садоўнік нашых думак і сэрцаў, робіш урадліваю няплодную зямлю і ператвараеш сухую пустыню ў ніву, што дае багаты ўраджай. Сьвятой Ганьне Ты даў, быццам беззаганную кветку, Багародзіцу, якая нарадзілася ад яе.<br>
<br>
<strong>Славім Айца, і Сына, і Сьвятога Духа – Бога.</strong><br>
<br>
Тройца спрадвечная, Еднасьць без пачатку, мноствы анёлаў пяюць хвалу Табе і дрыжаць перад Табою. Неба, зямля і бездані ў страху перад Табою, людзі бласлаўляюць Цябе, агонь служыць Табе, і ўсё стварэньне слухаецца Цябе, Сьвятая Тройца.<br>
<br>
<strong>Цяпер...</strong><br>
<br>
Што за дзіўная вестка: Бог стаецца Сынам жанчыны! Нараджэньне было бясьсе́меннае, Маці ня знала мужа, і Бог быў той, хто нарадзіўся. Дзіўная тайна дзявочага зачацьця! Невыка́знае нараджэньне! Сапраўды ўсё, што сталася, вышэй за ўсялякае разуменьне!<br>
<br>
<font color="#d00505"><strong>Катавасія.</strong></font> Блаславіце, юнакі, роўныя лікам з Тройцай, Творцу Бога Айца, і Слова, што зышло на зямлю і перамяніла агонь на расу; і ўзьвялічвайце над усім Духа ўсесьвятога, які дае ўсім жыцьцё, праз усе вякі.<br>
<br>
<br>
<font color="#d00505"><strong>Песьня 9</strong></font><br>
<br>
<em><font color="#d00505">Замест </font></em><strong><em><font color="#d00505">«Душа мая абвяшчае веліч Госпада...»</font></em></strong><em><font color="#d00505"> сьпяваюцца сьпецыяльныя прыпевы з песьнямі канонаў.<br>
<br>
Прыпеў 1.</font></em> Узьвялічвай, душа мая, слаўнае нараджэньне Божае Маці.<br>
<br>
<font color="#d00505"><strong>Канон 1</strong></font> <em><font color="#d00505">(тон 2).<br>
<br>
Ірмас.</font></em> Бог-Сьветач, што быў раней за сонца, зазьзяў нам у целе з дзявочага ўлоньня Твайго, стаўшыся чалавекам. Дзеля гэтага Цябе, Усячыстая і Блаславёная, як Багародзіцу ўсе ўзьвялічваем.<br>
<br>
Той, хто непакорлівым людзям некалі паслаў ваду з скалы, сёньня дае на радасьць пакорлівым народам як Плод бясплоднага ўлоньня Цябе, Божая Маці, якую мы дастойна ўзьвялічваем.<br>
<br>
Цябе, Багародзіца, нашае Вызваленьне ад першаснага асуджэньня, Апраўданьне прамаці Эвы, Паяднаньне роду людзкога з Богам і Мост да Тварца, узьвялічваем.<br>
<br>
<br>
<em><font color="#d00505">Прыпеў 2.</font></em> Узьвялічвай, душа мая, ад няплоднае народжаную Дзеву Марыю!<br>
<br>
<strong><font color="#d00505">Канон 2</font></strong> <font color="#d00505"><em>(тон 8).<br>
<br>
Ірмас.</em></font> Далёкае ад матак дзявоцтва, нечуванае сярод дзеваў дзетараджэньне: у Табе ж, Багародзіца, абедзьве рэчы сумясьціліся. Дзеля гэтага Цябе ўсе плямёны людзкія безупынку хваляць.<br>
<br>
Нараджэньне Тваё, Божая Маці, згодна з абяцаньнем, было годнае Тваёй чысьціні. Як Божы дар, Ты нарадзілася ад бясплоднае. Дзеля гэтага Цябе ўсе плямёны людзкія няспынна ўзьвялічваюць.<br>
<br>
Сёньня споўнілася прадказанае прарокам, які ўсклікнуў: «Узьніму скінію Давіда, што ўпала». Гэтыя словы мелі на ўвазе Цябе, Беззаганная, бо праз Цябе тленная людзкая прырода была абагаўлёная.<br>
<br>
Пакланяемся пялёнам Тваім, Багародзіца, славім Таго, хто адчыніў улоньне бязьдзетнай і няплоднай, і даў ёй Цябе. Як Бог усемагутны, Ён чыніць усё, як хоча.<br>
<br>
Прыносім Табе ў дар песьню хвалы, Багародзіца, што нарадзілася ад Ганны: маткі славяць Маці, дзевы – Дзеву адзіную; і мы ўсе разам з імі пакланяемся Табе і пяём хвалу Тваю.<br>
<br>
<strong>Слава...</strong><br>
<br>
Нечувана, каб беззаконьнікі славілі спрадвечную Тройцу, – Айца, і Сына, і Сьвятога Духа, – няствораную і ўсемагутную Сілу, што стварыла і ўтрымлівае сусьвет магутным загадам сваім.<br>
<br>
<strong>Цяпер...</strong><br>
<br>
Ты, Дзева Маці, зьмясьціла ва ўлоньні Тваім Уладара Хрыста, аднаго з Тройцы, якога славіць усё стварэньне, і перад якім дрыжаць вышэйшыя сілы. Малі Яго, Усячыстая, за збаўленьне душаў нашых.<br>
<br>
<strong><font color="#d00505">Катавасія.</font></strong> Багародзіца, Ты – таемны рай, бо Ты бяз вы́сілку ўзрасьціла нам Хрыста, які пасадзіў пасярод зямлі жыцьцядайнае дрэва крыжовае. Бачачы яго сёньня ўзьнесеным, пакланяемся яму і Цябе славім.<br>
<br>
<strong><font color="#d00505">Другая катавасія.</font></strong> Сёньня сьмерць, што прыйшла да чалавека, калі ён пакаштаваў плоду з забароненага дрэва, адмяняецца дрэвам крыжовым. Праклён маці Эвы, што цяжыў над усім родам людзкім, здымаецца плодам Чыстай Багародзіцы, якую ўсе сілы нябесныя ўзьвялічваюць.<br>
<br>
<br>
<font color="#d00505"><strong>Сьвяцільнік (экзапастыляр,</strong> <em>тон 4</em>).</font> Сёньня ўсе канцы зямлі цешацца з Твайго нараджэньня, Марыя Дзева, Маці Божая і Нявеста, што мужа ня знала. Ты прынесла радасьць бацьком Тваім, што сумавалі з прычыны бясплоднасьці, і адмяніла праклён Эвы, які яна на сябе наклікала.<br>
<br>
<strong>Слава... цяпер...</strong><br>
<br>
Абнавіся, Адаме, Эва, праслаўся, сьвяткуйце, прарокі з апосталамі і праведнікамі, бо вось зазьзяла радасьць агульная для анёлаў і людзей: Багародзіца родзіцца ад праведных Якіма і Ганны!<br>
<br>
<br>
<strong><font color="#d00505">Пахвальныя псалмы</font></strong><br>
<br>
<em><font color="#d00505">(Тон 1)</font></em> Дзівосны цуд! Крыніца жыцьця родзіцца ад няплоднае, і ласка пачынае прыносіць свой сьветлы плод. Радуйся, Якіме боганатхнёны, бо ты стаўся бацькам Багародзіцы – няма іншага сярод бацькоў падобнага да цябе. Праз цябе мы атрымалі ў дары Дзеву, што зьмясьціла Бога, Божую сьвятыню, сьвятую Гару. <em><font color="#d00505">(Двойчы)</font></em><br>
<br>
Дзівосны цуд! Ад няплодных плод нам зазьзяў на загад Усемагутнага Творцы ўсяго. Ён адмяніў бясплоднасьць сьвету ў добрым. Маткі, сьвяткуйце разам з маці Багародзіцы і ўсклікайце: «Радуйся, Поўная ласкі, з Табою Госпад, які дае праз Цябе сьвету веліч зьмілаваньня».<br>
<br>
Адухоўлены стоўп дабрадзейнасьцяў, сьветлае жыльлё, што зьзяе ласкаю, Ганна дабраслаўная, нарадзіла на сьвет Кветку дзявоцтва, што ўпрыгожвае дарам чысьціні тых, якія жадаюць яе, і дае ўсім верным веліч зьмілаваньня.<br>
<br>
<strong>Слава... цяпер...</strong><br>
<br>
У гэты дзень Гасподні радуйцеся, людзі, бо вось зьявілася Палата Сьвятла і Кніга Слова Жыцьця. Нарадзілася Тая, якую Пісаньне называе ўсходняй брамаю, праз якую павінен увайсьці Вялікі Сьвятар – адзіная, якая ўводзіць на сьвет адзінага Хрыста для збаўленьня душаў нашых.<br>
<br>
<br>
<em><font color="#d00505">Пасьля </font></em><strong><em><font color="#d00505">Вялікага ўслаўленьня:</font></em><br>
<br>
<font color="#d00505">Трапар</font></strong> <em><font color="#d00505">(тон 4).</font></em> Нараджэньне Тваё, Багародзіца Дзева, радасьць абвясьціла ўсяму сьвету, бо з Цябе ўзышло Сонца праведнасьці, Хрыстос Бог наш, які, адмяніўшы праклён, даў блаславеньне і, зьнішчыўшы сьмерць, дараваў жыцьцё вечнае.