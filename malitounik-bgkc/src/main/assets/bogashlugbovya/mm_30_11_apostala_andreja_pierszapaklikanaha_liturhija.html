<!DOCTYPE HTML><font color="#d00505"><strong>30 лістапада – сьвятога апостала Андрэя Першапакліканага<br>
<br>
ЛІТУРГІЯ<br>
<br>
Трапар</strong> <em>(тон 4).</em></font> Першапакліканы сярод апосталаў і вярхоўнага браце, Андрэю мудры, Уладара ўсіх малі, каб Ён дараваў супакой усяму сьвету і душам нашым багацьце Свайго зьмілаваньня.<br>
<br>
<font color="#d00505"><strong>Кандак</strong> <em>(тон 2).</em></font> Мужнага вестуна Божага і першапакліканага вучня Збавіцелевага, Пятровага брата ўсхвалім, бо, як некалі яго, так сёньня нас ён кліча: «Хадзеце, бо мы знайшлі Чаканага».<br>
<br>
<br>
<strong><font color="#d00505">Пракімен.</font></strong> Па ўсёй зямлі разышоўся голас іх, і аж да канцоў сьвету словы іх.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<br>
<strong>Чытаньне першага лісту сьвятога апостала Паўла да Карынцянаў</strong> <em>(1 Кар 4.9-16)</em><br>
<br>
Браты, Бог паставіў нас, апосталаў, апошнімі, быццам засуджаных на сьмерць. Мы сталіся відовішчам для сьвету, для анёлаў і людзей. Мы неразумныя дзеля Хрыста, вы разумныя ў Хрысьце; мы слабыя, вы моцныя; вы ў пашане, а мы ў няславе. Аж да гэтага часу мы церпім голад і смагу, не стае нам вопраткі, зносім пабоі і туляньне, мы занятыя працаю ўласных рук. Бласлаўляем, калі нас зьневажаюць, церпім, калі нас перасьледуюць; молімся, калі нас абмаўляюць. Мы сталіся, быццам сьмецьце гэтага сьвету, як адкіды для ўсіх аж дагэтуль. Не пішу гэта, каб вас засаромець, але каб, як дзяцей маіх любых, наставіць на розум. Бо хоць бы вы мелі тысячы настаўнікаў у Хрысьце, але няшмат бацькоў; я ж вас нарадзіў праз Евангельле ў Хрысьце Ісусе. Дык прашу вас: будзьце маімі пераймальнікамі.<br>
<br>
<br>
<strong><font color="#d00505">Алілуя.</font></strong> Нябёсы абвяшчаюць славу Тваю, Госпадзе, і цуды Твае – хоры сьвятых.<br>
<br>
<em><font color="#d00505">Верш.</font></em> Бог праслаўлены ў мностве сьвятых.<br>
<br>
<br>
<font color="#d00505"><strong>Евангельле:</strong> <em>Ян 1.35-51.</em></font><br>
<br>
<br>
<strong><font color="#d00505">Прычасьнік.</font></strong> Па ўсёй зямлі разышоўся голас іх, і аж да канцоў сьвету словы іх. Алілуя, алілуя, алілуя.