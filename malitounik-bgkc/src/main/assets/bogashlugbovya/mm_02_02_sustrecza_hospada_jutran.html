<!DOCTYPE HTML><font color="#d00505"><strong>2 ЛЮТАГА – СУСТРЭЧА ГОСПАДА, БОГА І ЗБАЎЦЫ НАШАГА ІСУСА ХРЫСТА (СТРЭЧАНЬНЕ)<br>
<br>
ЮТРАНЬ</strong><br>
<br>
<em>Пасьля <strong>«Госпад – Бог...»:</strong></em><br>
<br>
<strong>Трапар сьвята</strong> <em>(тон 1).</em></font> Радуйся, поўная ласкі Багародзіца Дзева, бо з Цябе зазьзяла Сонца праведнасьці, Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душаў нашых, які дае нам уваскрасеньне. <em><font color="#d00505">(Тройчы)</font></em><br>
<br>
<strong><font color="#d00505">Сядальная песьня 1</font></strong> <font color="#d00505"><em>(тон 1).</em></font> Хай дзівяцца цуду анёльскія хоры, а мы, людзі, на ўвесь голас запяём, убачыўшы невыказную Божую спагадлівасьць, бо вось сёньня старэчыя рукі абдымаюць Таго, перад кім дрыжаць усе сілы нябесныя, – адзінага Чалавекалюбца.<br>
<br>
<strong>Слава... цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<font color="#d00505"><strong>Сядальная песьня 2</strong> <em>(тон 1).</em></font> Той, хто з Айцом сядзіць на сьвятым пасадзе, прыйшоўшы на зямлю, нарадзіўся ад Дзевы, і Спрадвечны стаўся Дзіцяткам. Сямён бярэ Яго на свае рукі і радасна кажа: «Сёньня, Добры, адпускаеш слугу Твайго, усьцешыўшы яго».<br>
<br>
<strong>Слава... цяпер...</strong><br>
<br>
<font color="#d00505"><em>Тое самае.</em><br>
<br>
<br>
<strong>Паліелей</strong><br>
<br>
<em><strong>«Хваліце імя Гасподняе...»</strong></em><br>
<br>
<br>
<strong>Узьвялічваньне.</strong></font> Узьвялічваем Цябе, Жыцьцядаўча Хрысьце, і шануем усячыстую Маці Тваю, што прынесла Цябе, згодна з законам, у сьвятыню Гасподнюю.<br>
<br>
<em><font color="#d00505">Верш 1.</font></em> З сэрца майго б'юць крыніцай прыгожыя словы: песьню маю пяю ўладару; язык мой – пяро пісца.<br>
<br>
<font color="#d00505"><em>Верш 2.</em></font> Зраблю імя Тваё памятным з пакаленьня ў пакаленьне.<br>
<br>
<em><font color="#d00505">Верш 3.</font></em> Госпад у сьвятыні сваёй; Госпад – пасад Яго на нябёсах.<br>
<br>
<em><font color="#d00505">Верш 4.</font></em> Дому Твайму належыцца сьвятасьць праз усе дні.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа! <em><font color="#d00505">(Тройчы)</font></em><br>
<br>
<br>
<strong><font color="#d00505">Сядальная песьня</font></strong> <font color="#d00505"><em>(тон 4).</em></font> Спрадвечны стаецца Дзіцяткам дзеля мяне; Бог усячысты прымае ачышчэньне, каб упэўніць мяне, што Ён сапраўды прыняў цела ад Дзевы. Сямён, прычасьнік тайніцы, вызнаў Яго як Бога ў целе. Ён усьцешыўся і прывітаў Яго як Жыцьцё, і, будучы старым, усклікнуў: «Адпусьці мяне, бо я ўбачыў Цябе, Жыцьцё ўсіх».<br>
<br>
<strong>Слава... цяпер...</strong><br>
<br>
<font color="#d00505"><em>Тое самае.</em><br>
<br>
<br>
<strong>Узыходная песьня</strong><br>
<br>
<em>Першы антыфон тону 4.</em><br>
<br>
<br>
<strong>Пракімен.</strong></font> Зраблю імя Тваё памятным з пакаленьня ў пакаленьне.<br>
<br>
<em><font color="#d00505">Верш.</font></em> З сэрца майго б’юць крыніцай прыгожыя словы: песьню маю пяю ўладару́.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 2.25-32)</em><br>
<br>
У той час быў у Ерусаліме чалавек, якому імя было Сямён. Гэта быў чалавек справядлівы і пабожны, які чакаў суцяшэньня Ізраілевага, і Сьвяты Дух быў на ім. Яму было абвешчана Сьвятым Духам, што ня ўбачыць сьмерці, пакуль ня ўбачыць Хрыста Гасподняга. І вось, натхнёны Духам, прыйшоў ён у сьвятыню. І калі бацькі прынесьлі Дзіцятка Ісуса, каб выканаць над Ім законны абрад, ён узяў Яго на свае рукі, блаславіў Бога і сказаў: «Цяпер адпускаеш у супакоі слугу Твайго, Госпадзе, паводле слова Твайго, бо мае вочы бачылі збаўленьне Тваё, якое Ты падрыхтаваў перад усімі людзьмі, сьвятло для прасьвятленьня народаў і славу Ізраіля, люду Твайго».<br>
<br>
<br>
<em><font color="#d00505">Пасьля <strong>Пс 50:</strong></font></em><br>
<br>
<strong>Слава...</strong><br>
<br>
Малітвамі Багародзіцы, Міласэрны, ачысьці мноства правінаў нашых.<br>
<br>
<strong>Цяпер...</strong><br>
<br>
<em><font color="#d00505">Тое самае.</font></em><br>
<br>
<strong><em><font color="#d00505">«Зьмілуйся нада мною, Божа...»:</font></em></strong> <br>
<br>
<em><font color="#d00505">(Тон 6)</font></em> Няхай адчыніцца нябесная брама, бо вось нязьменны Бог, спрадвечнае Слова Айца бярэ пачатак у часе. Як саракадзённае дзіцятка Ён дабравольна прыносіцца Маці-Дзеваю ў законную сьвятыню. Сямён стары бярэ Яго на рукі свае і кажа: «Адпусьці цяпер слугу Твайго, Улада́ру, бо мае вочы бачылі збаўленьне Тваё. Ты прыйшоў на гэты сьвет збавіць род людзкі». Госпадзе, слава Табе!<br>
<br>
<br>
<font color="#d00505"><strong>Канон</strong> <em>(тон 3)</em><br>
<br>
<strong>Песьня 1</strong><br>
<br>
<em>Ірмас.</em></font> Сонечныя промні калісьці асьвятлілі зямлю, што была ў глыбіні марской: бо вада па двух бакох сталася быццам сьцяна, а людзі перайшлі мора пехатою, сьпяваючы Богапрыемную песьню: «Пяём Госпаду, бо Ён уславіўся!»<br>
<br>
Хай хмары зыдуць на зямлю кроплямі дажджу, бо вось Хрыстос-Сонца, што сядзіць на хмары, прыносіцца на чыстых руках у сьвятыню. Дык усклікнем, верныя, на ўвесь голас: «Пяём Госпаду, бо Ён уславіўся!»<br>
<br>
Мацнейце, аслабленыя старасьцю рукі Сямёна, і вы, старэчыя ногі, бяжыце насустрач Хрысту. А мы разам з анёльскімі хорамі будзем пяяць Госпаду, бо Ён уславіўся.<br>
<br>
Весяліся, неба, і ты, зямля, радуйся, бо вось Хрыстос, ваш Творца, што выйшаў спрадвеку з Боскага ўлоньня, прынесены як дзіцятка Дзеваю Маці Богу-Айцу, уславіўся.<br>
<br>
<strong><font color="#d00505">Катавасія</font></strong> <font color="#d00505"><em>(ірмас)</em>.</font> Сонечныя промні калісьці асьвятлілі зямлю, што была ў глыбіні марской: бо вада па двух бакох сталася быццам сьцяна, а людзі перайшлі мора пехатою, сьпяваючы Богапрыемную песьню: «Пяём Госпаду, бо Ён уславіўся!»<br>
<br>
<br>
<font color="#d00505"><strong>Песьня 3</strong><br>
<br>
<em>Ірмас.</em></font> Ты, Госпадзе, – умацаваньне тых, што спадзяюцца на Цябе. Умацуй Царкву Тваю, якую Ты набыў крывёю сваёю.<br>
<br>
Першародны спрадвечны Сын Айца явіўся як першародны Сын усячыстае Дзевы і працягнуў руку дапамогі Адаму.<br>
<br>
Бог-Слова ў міласэрнасьці Сваёй зьявіўся як дзіця, каб абнавіць першастворанага, які, спакусіўшыся, зьдзяцінеў розумам.<br>
<br>
Нязьменны Творца стаўся чалавекам і апрануў у Боскасьць нашую прыроду, што была ўзятая з зямлі і туды ж мела вярнуцца.<br>
<br>
<br>
<strong><font color="#d00505">Сядальная песьня</font></strong> <em><font color="#d00505">(тон 4).</font></em> Некалі на гары Сынайскай Майсей бачыў Бога цьмяна і ўдастоіўся пачуць невыразна голас Божы ў хмары і ветры. Цяпер Сямён на руках сваіх трымае Бога, які, застаючыся нязьменным, прыняў цела дзеля нас. Поўны радасьці, ён сьпяшаецца перайсьці ад гэтага жыцьця да вечнага і кліча: «Цяпер, Госпадзе, адпусьці слугу Твайго».<br>
<br>
<strong>Слава... цяпер...</strong><br>
<br>
<font color="#d00505"><em>Тое самае.</em><br>
<br>
<br>
<strong>Песьня 4</strong><br>
<br>
<em>Ірмас.</em></font> Ласка Твая, Хрысьце, пакрыла нябёсы. Выйшаўшы з каўчэга сьвятасьці – Твае ўсячыстае Маці, – Ты явіўся як Дзіця на руках у сьвятыні славы Тваёй, і ўвесь сьвет напоўніўся хвалы Тваёй.<br>
<br>
«Радуйся, Сямёне, – Багародзіца ўсклікнула. – Ты атрымаў пазнаньне невыказных тайніцаў: прымі на рукі твае Хрыста-Слова, які стаўся дзіцяткам, як табе Дух сьвяты прадказаў, і ўсклікні: “Увесь сьвет напоўніўся хвалы Тваёй!”»<br>
<br>
Прымі, Сямёне, радасна дзіцятка Хрыста, Пацяшэньне Боскага Ізраіля, Творцу Закону і Ўладара́, які спаўняе напісанае ў Законе, і ўсклікні Яму: «Увесь сьвет напоўніўся хвалы Тваёй!»<br>
<br>
Убачыўшы ў целе спрадвечнае Слова, Прычыну ўсяго, што існуе, якое спачывала, як дзіця, на руках Дзевы, быццам на хэрувімскім пасадзе, Сямён зьдзівіўся і ўсклікнуў: «Увесь сьвет напоўніўся славай Тваёй!»<br>
<br>
<br>
<font color="#d00505"><strong>Песьня 5</strong><br>
<br>
<em>Ірмас.</em></font> Ісая ўбачыў вобразна на пасадзе Бога, якога ўзносілі ў славе хэрувімы, і ўсклікнуў: «Гора мне, бо я бачыў перадчасна Бога, які мае прыйсьці ў целе, Госпада незаходнага Сьвятла і Ўладара́ сьвету!»<br>
<br>
Сямён убачыў Слова на руках Маці і зразумеў, што гэта Слава, якая некалі явілася прароку. Ён усклікнуў: «Радуйся, Чыстая, што, быццам пасад, носіш Бога, Госпада незаходнага Сьвятла, Уладара́ сьвету!»<br>
<br>
Стары Сямён пакланіўся, набожна дакрануўся да сьлядоў ног Маці Божае, што мужа ня знала, і сказаў: «Ты, Чыстая, носіш Агонь; я ж баюся ўзяць на рукі Дзіцятка-Бога, Госпада незаходнага сьвятла, Уладара́ сьвету».<br>
<br>
«Сэрафім ачысьціў Ісаю вугалем, – Стары сказаў Маці Божай. – Ты ж прасьвятляеш мяне, даючы мне на рукі Таго, каго трымаеш на руках сваіх – Госпада незаходнага сьвятла, Уладара́ сьвету».<br>
<br>
<br>
<font color="#d00505"><strong>Песьня 6</strong><br>
<br>
<em>Ірмас.</em></font> Стары Сямён убачыў на ўласныя вочы Збаўленьне, што прыходзіць ад Бога да людзей, і ўсклікнуў: «Ты, Хрысьце, – Бог мой!»<br>
<br>
Ты быў пакладзены на Сыёне як камень спатыкненьня і спакусы для неслухмяных, а для верных як непахіснае збаўленьне.<br>
<br>
Ты, вобраз Таго, хто перад вякамі нарадзіў Цябе, у міласэрнасьці Тваёй апрануўся ў людзкую слабасьць.<br>
<br>
Цяпер адпускаеш у супакоі таго, хто пакланяецца Табе як Сыну Ўсявышняга і сыну Дзевы, Богу, што стаўся чалавекам.<br>
<br>
<br>
<strong><font color="#d00505">Кандак</font></strong> <font color="#d00505"><em>(тон 1).</em></font> Улоньне дзявочае Ты асьвяціў і рукі Сямёна блаславіў, як належала; і цяпер, апярэдзіўшы нас, Ты дараваў нам збаўленьне, Хрысьце Божа. Захавай у супакоі Царкву Тваю, і ўмацуй усіх нас у любові Тваёй, адзіны Чалавекалюбча.<br>
<br>
<em><font color="#d00505">Ікас.</font></em> Пойдзем да Багарадзіцы, каб убачыць, як Яна прыносіць Сына свайго да Сямёна. Нябесныя сілы, гледзячы на Яго з неба, дзівіліся і казалі: «Бачым дзівосныя і цудоўныя рэчы, якіх нельга зразумець і словамі выказаць. Творца Адама прыносіцца, як дзіця; Неабдымны зьмяшчаецца ў старэчых абдымках. Бязьмежны ва ўлоньні Айца, дабравольна абмяжоўваецца ў целе, але ня ў Боскасьці, адзіны Чалавекалюбец».<br>
<br>
<br>
<font color="#d00505"><strong>Песьня 7</strong><br>
<br>
<em>Ірмас.</em></font> Цябе, які паслаў расу юнаком, што ў печы бласлаўлялі Цябе, і пасяліўся ў дзявочым улоньні, Бога-Слова славім і набожна пяём: «Блаславёны Бог айцоў нашых!»<br>
<br>
«Іду занесьці добрую вестку Адаму і Эве, што жывуць у апраметнай!» – Сямён усклікнуў і разам з прарокамі радасна запяяў: «Блаславёны Бог айцоў нашых!»<br>
<br>
Каб збавіць створаны з пылу зямнога род людзкі, Бог зыдзе нават да пекла. Ён прынясе палонным вызваленьне, сьляпым верне зрок і мову нямым, каб ім усклікаць моцным голасам: «Блаславёны Бог айцоў нашых!»<br>
<br>
«Меч параніць сэрца Тваё, Усячыстая Дзева, – Сямён прадказаў Багародзіцы, – калі ўбачыш на крыжы Сына Твайго, якому голасна ўсклікаем: «Блаславёны Бог айцоў нашых!»<br>
<br>
<br>
<font color="#d00505"><strong>Песьня 8</strong><br>
<br>
<em>Ірмас.</em></font> Багабойныя юнакі стаялі непашкоджаныя сярод нясьцерпнага агню і пяялі Боскую песьню: «Блаславіце Госпада, усе творы Гасподнія, і ўзьвялічвайце Яго праз усе вякі!»<br>
<br>
Людзі ізраільскія, убачыўшы славу Тваю, Эмануэль, што нарадзіўся ад Дзевы, стоячы перад Боскаю скініяй, запяялі: «Блаславіце Госпада, усе творы Гасподнія, і ўзьвялічвайце Яго праз усе вякі!»<br>
<br>
Сямён усклікнуў: «Вось знак, якому супрацівяцца многія,– Бог і дзіця». А мы ўсклікнем Яму на ўвесь голас: «Блаславіце Госпада, усе творы Гасподнія, і ўзьвялічвайце Яго праз усе вякі!»<br>
<br>
Жыцьцё Бог-Слова стаўся дзіцяткам на ўпадак няверным і на ўстаньне ўсім верным, якія пяюць: «Блаславіце Госпада, усе творы Гасподнія, і ўзьвялічвайце Яго праз усе вякі!»<br>
<br>
<br>
<font color="#d00505"><strong><em>«Душа мая абвяшчае веліч Госпада...»</em></strong><em> не пяецца, а замест яе наступныя прыпевы ў перамешку з строфамі дзявятай песьні:<br>
<br>
Прыпеў.</em></font> Багародзіца Дзева, надзея хрысьціянаў, пакрый, захавай і збаў тых, што спадзяюцца на Цябе.<br>
<br>
<font color="#d00505"><strong>Песьня 9</strong><br>
<br>
<em>Ірмас.</em></font> Пад покрывам Закону і Пісаньняў вобраз нам, верным, дадзены: кожны сын першародны Богу пасьвячаецца. Дзеля гэтага мы ўзьвялічваем Першароднае Слова спрадвечнага Бога, Сына першароднага Дзевы Маці.<br>
<br>
<em><font color="#d00505">Прыпеў.</font></em> Баганосны Сямёне, прыйдзі і вазьмі на рукі Хрыста, якога нарадзіла Чыстая Дзева.<br>
<br>
<em><font color="#d00505">Тое самае.<br>
<br>
Прыпеў.</font></em> Не стары трымае Мяне, але Я яго, і ён у Мяне просіць адпусьціць яго.<br>
<br>
Некалі людзі прыносілі ў ахвяру двух голубаў або дзьве туркаўкі. Замест іх сьвяты стары і багамудрая прарочыца Ганна служылі і сьпявалі прынесенаму ў сьвятыню Сыну Дзевы, Адзінароднаму Айца.<br>
<br>
<em><font color="#d00505">Прыпеў.</font></em> Ганна дабрадзейная прасьвятляе ўсіх вызнаньнем Хрыста, Творцы неба і зямлі.<br>
<br>
<em><font color="#d00505">Тое самае.<br>
<br>
Прыпеў.</font></em> Неспасьціглае для анёлаў і людзей тое, што сталася ў Табе, Маці Дзева Чыстая.<br>
<br>
«Ты даў мне радасьць збаўленьня Твайго, Хрысьце! – Сямён усклікнуў. – Вазьмі слугу Твайго, змучанага жыцьцём у ценю, і ўчыні мяне новым прапаведнікам ласкі Тваёй, каб мне ўзьвялічваць Цябе».<br>
<br>
<em><font color="#d00505">Прыпеў.</font></em> Усхвалім набожна патройнае зьзяньне адзінага ў трох асобах Боства.<br>
<br>
<em><font color="#d00505">Тое самае.<br>
<br>
Прыпеў.</font></em> Дзева Марыя, прасьвятлі маю азмрочаную жыцьцёвымі марнасьцямі душу.<br>
<br>
Ганна сьвятая, моцная духам, у пажылым веку свабодна і адкрыта вызнала Госпада ў сьвятыні; і, прызнаўшы Багародзіцу, перад усімі ўзьвялічыла Яе.<br>
<br>
<em><font color="#d00505">Прыпеў.</font></em> Багародзіца Дзева, надзея хрысьціянаў, пакрый, захавай і збаў тых, што спадзяюцца на Цябе.<br>
<br>
<strong><font color="#d00505">Катавасія.</font></strong> Пад покрывам Закону і Пісаньняў вобраз нам, верным, дадзены: кожны сын першародны Богу пасьвячаецца. Дзеля гэтага мы ўзьвялічваем Першароднае Слова спрадвечнага Бога, Сына першароднага Дзевы Маці.<br>
<br>
<br>
<strong><font color="#d00505">Экзапастыляр.</font></strong> Пакліканы Духам у сьвятыню, стары ўзяў на рукі Творцу Закону і ўсклікнуў: «Вызвалі мяне сёньня ў супакоі ад цялесных путаў, як абяцаў, бо мае вочы бачылі сьвятло народаў і збаўленьне Ізраіля».<br>
<br>
<br>
<strong><font color="#d00505">Пахвальныя псалмы</font></strong><br>
<br>
<font color="#d00505"><em>(Тон 4)</em></font> Спаўняючы пісаны закон, Чалавекалюбец прыносіцца сёньня ў сьвятыню. Стары Сямён прымае Яго на свае рукі і кажа: «Цяпер адпускаеш мяне да вечнага шчасьця, бо я ўбачыў сёньня Цябе, апранутага ў сьмяротнае цела, хоць Ты Госпад жыцьця і Ўладар сьмерці». <em><font color="#d00505">(Двойчы)</font></em><br>
<br>
Ты, Госпадзе, явіў Сябе сьвятлом для прасьвятленьня народаў. Як Сонца праведнасьці, што сядзіць на хмары, Ты споўніў усё, што Закон цьмяна прадказваў, і паказаў сьвітанак новай ласкі. Сямён, убачыўшы Цябе, усклікнуў: «Вызвалі мяне ад тленнасьці, бо сёньня я ўбачыў Цябе».<br>
<br>
Не пакідаючы ўлоньня Айца як Бог, Ты дабравольна прыняў цела і быў ношаны ў абдымках Заўсёды Дзевы. Ты, што трымаеш усё рукою Тваёю, дазволіў Сямёну Богапрыемцу ўзяць Цябе на рукі, і ён радасна ўсклікнуў: «Сёньня адпускаеш у супакоі слугу Твайго, бо я ўбачыў Цябе, Улада́ру».<br>
<br>
<strong>Слава... цяпер...</strong><br>
<br>
<em><font color="#d00505">(Тон 6)</font></em> Хрысьце Божа, што сёньня захацеў усьсесьці на старэчых руках, быццам на хэрувімскай калясьніцы, вызвалі ад мукаў грахоўных і нас, якія клічам Цябе, і збаў нас, бо Ты добры і Чалавекалюбец.<br>
<br>
<br>
<em><font color="#d00505">Пасьля</font></em> <font color="#d00505"><strong><em>Вялікага ўслаўленьня:</em><br>
<br>
Трапар</strong> <em>(тон 1).</em></font> Радуйся, поўная ласкі Багародзіца Дзева, бо з Цябе зазьзяла Сонца праведнасьці, Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душаў нашых, які дае нам уваскрасеньне.<br>
