<!DOCTYPE HTML><font color="#d00505"><strong>6 студзеня – БОГАЗЬЯЎЛЕНЬНЕ ЗБАЎЦЫ НАШАГА ІСУСА ХРЫСТА</strong><br>
<br>
<em>Пасьля </em><strong><em>«Госпад – Бог...»:</em><br>
<br>
Трапар</strong> <em>(тон 1).</em></font> Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе. <em><font color="#d00505">(Тройчы)</font></em><br>
<br>
<strong><font color="#d00505">Сядальная песьня 1</font></strong> <font color="#d00505"><em>(тон 3).</em></font> Калі Ты, Збавіцелю Хрысьце, зьявіўся ў Ярдане і быў ахрышчаны Прадвесьнікам, Ты атрымаў сьведчаньне, што Ты – любы Сын, спрадвечны з Айцом; і Дух Сьвяты зышоў на Цябе. Прасьветленыя Ім, мы ўсклікаем: «Слава Богу існаму ў Тройцы!»<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Ты, Хрысьце Божа наш, асьвяціў воды Ярданскія, скрышыў дзяржаву граху, схіліўся пад руку Прадвесьніка, і збавіў ад маны род людзкі. Дзеля гэтага молімся Табе: «Збаў душы нашыя!»<br>
<br>
<strong><font color="#d00505">Сядальная песьня 2</font></strong> <font color="#d00505"><em>(тон 5).</em></font> Ты, Слова Божае, што апранаешся ў сьвятло, агарнуўся струменямі Ярданскімі і абнавіў Адамаву прыроду, што была скалечаная непаслушэнствам. Дзеля гэтага аддаем хвалу Табе і славім Тваё сьвятое зьяўленьне.<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Чаму ты, Ярдане, зьдзівіўся, убачыўшы голым Нябачнага? «Я ўбачыў і затрымцеў, – адказвае ён. – Як мне Яго было не баяцца, як не ўцякаць? Анёлы спалохаліся, убачыўшы, неба жахнулася, зямля задрыжэла, мора захвалявалася, а з ім усё бачнае і нябачнае». Хрыстос зьявіўся на Ярдане і асьвяціў воды.<br>
<br>
<br>
<strong><font color="#d00505">Паліелей<br>
<em>«Хваліце імя Гасподняе...»</em><br>
<br>
<br>
Узьвялічваньне. </font></strong>Узьвялічваем Цябе, Жыцьцядаўча Хрысьце, што дзеля нас ахрысьціўся ад Яна ў Ярдане.<br>
<br>
<em><font color="#d00505">Верш 1.</font></em> Божа, будзь ласкавы для нас і блаславі нас: прасьвятлі нас зьзяньнем твару Твайго і зьмілуйся над намі.<br>
<br>
<em><font color="#d00505">Верш 2.</font></em> І загрымеў з неба Госпад, і Вышні даў голас свой.<br>
<br>
<em><font color="#d00505">Верш 3.</font></em> Уздымаюць рэкі, Госпадзе, уздымаюць рэкі голас свой.<br>
<br>
<em><font color="#d00505">Верш 4.</font></em> Воды ўбачылі Цябе, Госпадзе, воды ўбачылі Цябе і спалохаліся.<br>
<br>
<em><font color="#d00505">Верш 5.</font></em> Як вялікія творы Твае Госпадзе: Ты ўсё мудра стварыў.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа! <em><font color="#d00505">(Тройчы)</font></em><br>
<br>
<br>
<font color="#d00505"><strong>Сядальная песьня</strong> <em>(тон 4).</em></font> Прыйдзіце, верныя, паглядзець, дзе хрысьціўся Хрыстос, пойдзем да ракі Ярдан, да голасу, што кліча ў пустыні, і ўбачым, як слуга ўскладае руку на Таго, хто стварыў Адама. Усклікнем Яму: «Ты прыйшоў і зьявіўся ў Ярдане, каб асьвяціць ваду».<br>
<br>
<strong>Слава... цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<strong><font color="#d00505">Узыходныя песьні</font></strong><br>
<br>
<em><font color="#d00505">Першы антыфон, тон 4.</font></em><br>
<br>
<br>
<font color="#d00505"><strong>Пракімен.</strong></font> Мора ўбачыла і ўцякло, Ярдан пацёк назад.<br>
<br>
<em><font color="#d00505">Верш.</font></em> Што з табой, мора, што ты ўцякло, чаму ты, Ярдане, пацёк назад?<br>
<br>
<br>
<strong>Чытаньне сьвятога Евангельля паводле Марка</strong> <em>(Мк 1.9-11)</em><br>
<br>
У тыя дні прыйшоў Ісус з Назарэту, што ў Галілеі, і быў хрышчаны Янам у Ярдане. І калі выходзіў з вады, Ён убачыў неба расчыненае і Духа, які зыходзіў на Яго ў выглядзе голуба. І голас пачуўся з неба: «Вось Сын мой любы, якога Я ўпадабаў». <br>
<br>
<br>
<em><font color="#d00505">Пасьля <strong>Псалму 50:</strong></font></em><br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Усё стварэньне сёньня радуецца, бо Хрыстос зьявіўся на Ярдане.<br>
<br>
<strong>Цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<strong><em><font color="#d00505">«Зьмілуйся нада мною, Божа...»</font></em></strong><br>
<br>
<em><font color="#d00505">(Тон 6)</font></em> Бог-Слова зьявіўся ў целе роду людзкому і прыйшоў хрысьціцца ў Ярдане. Кажа Яму Прадвесьнік: «Як я працягну руку маю, каб дакрануцца да галавы Таго, хто трымае ўсё? Хоць Ты і нарадзіўся ад Марыі як дзіця, але я ведаю, што Ты – спрадвечны Бог; хоць і ходзіш па зямлі, але цябе славяць сэрафімы. Слуга Божы ня ведае, як хрысьціць Уладара». Недасяжны Госпадзе, слава Табе!<br>
<br>
<br>
<font color="#d00505"><strong>Каноны</strong> <em>(тон 2)</em><br>
<br>
<strong>Песьня 1<br>
<br>
Канон 1.</strong> <em>Ірмас.</em></font> Госпад, магутны ў бітве, раскрыў асновы глыбіні марской і правёў слугаў сваіх па сухой зямлі, а ворагаў пакрыў вадою, і ўславіўся.<br>
<br>
Госпад, Уладар вякоў, у струменях Ярданскіх абнавіў сатлелага Адама і скрышыў галовы зьмеяў, што гнязьдзіліся там, і ўславіўся.<br>
<br>
Госпад, які нарадзіўся ад Дзевы, нярэчыўным агнём Боства апранае рэчыўнае цела ў духоўны агонь Боства, пакрыўся вадою Ярданскаю, і ўславіўся.<br>
<br>
Госпад прымае ачышчэньне ў Ярдане, прасьвятляе тых, што ў цемры, і абмывае правіны людзей, да якіх Ён захацеў стацца падобным, застаўшыся тым, кім быў, і ўславіўся.<br>
<br>
<strong><font color="#d00505">Канон 2.</font></strong> Ірмас. Ізраіль прайшоў бурную глыбіню марскую, якую Бог сілаю рукі Сваёй ператварыў у сушу; а для егіпцянаў Чырвонае мора сталася магілай, патапіўшы іх разам з калясьніцамі.<br>
<br>
Калі сьветлая заранка зазьзяла для людзей, узьнімаючыся з пустыні да водаў Ярданскіх, Ты, Улада́ру сонца, нахіліў галаву, каб выхапіць з цемры роданачальніка Адама і ачысьціць стварэньне ад усякае нячыстасьці.<br>
<br>
Спрадвечнае Слова, Ты пахаваў з Сабою ў струменях сатлелага маною чалавека і абнавіў яго. Айцец засьведчыў пра Цябе магутным голасам: «Вось Сын мой любы, прыродаю роўны Мне».<br>
<br>
<br>
<strong><font color="#d00505">Катавасія</font></strong><br>
<font color="#d00505"><em>Ірмасы абодвух канонаў:</em></font><br>
<br>
Госпад, магутны ў бітве, раскрыў асновы глыбіні марской і правёў слугаў сваіх па сухой зямлі, а ворагаў пакрыў вадою, і ўславіўся.<br>
<br>
Ізраіль прайшоў бурную глыбіню марскую, якую Бог сілаю рукі Сваёй ператварыў у сушу; а для егіпцянаў Чырвонае мора сталася магілай, патапіўшы іх разам з калясьніцамі.<br>
<br>
<br>
<strong><font color="#d00505">Песьня 3<br>
<br>
Канон 1.</font></strong> <em><font color="#d00505">Ірмас.</font></em> Госпад, які дае сілу ўладаром і ўзвышае абраных сваіх, родзіцца ад Дзевы і прыходзіць хрысьціцца. Дзеля гэтага, верныя, усклікнем на ўвесь голас: «Ніхто не сьвяты, апрача Бога нашага, і ніхто ня праведны, апрача Цябе, Госпадзе!»<br>
<br>
Весяліся сёньня, Царква Хрыстовая, што раней была бясплоднаю і бязьдзетнаю, бо вось вадою і Духам нарадзіліся Табе дзеці, якія ў веры клічуць: «Ніхто не сьвяты, апрача Бога нашага, і ніхто ня праведны, апрача Цябе, Госпадзе!»<br>
<br>
Прадвесьнік кліча моцным голасам у пустыні: «Рыхтуйце сьцежкі Хрысту, чыніце простымі шляхі Богу нашаму, клічучы голасна: “Ніхто не сьвяты, апрача Бога нашага, і ніхто ня праведны, апрача Цябе, Госпадзе!”»<br>
<br>
<font color="#d00505"><strong>Канон 2.</strong> <em>Ірмас.</em></font> Пашчы ільвоў былі скрышаныя, і мы вызваліліся ад старых сецяў. Дык узрадуемся і адтулім вусны, каб сплесьці з нашых песьняў вянок Слову, што знаходзіць асалоду ва ўзбагачэньні нас Сваімі дарамі.<br>
<br>
Той, хто некалі пад выглядам агіднай жывёлы, пасеяў сьмерць сярод стварэньня, сёньня ўкінуты ў цемру прыйсьцем у целе Хрыста. Ён узьняўся на Госпада, – Заранку, што зазьзяла нам, – і застаўся сьмяротна паранены.<br>
<br>
Госпад прымае створаную Богам чалавечую прыроду, што была паняволеная тыраніяй пажа́длівасьці. Ён адраджае і абнаўляе род людзкі, які Ён прыйшоў ачысьціць і асьвяціць.<br>
<br>
<br>
<font color="#d00505"><strong>Гіпакоі</strong> <em>(тон 5).</em></font> Калі Ты прасьвятліў зьзяньнем Тваім усё стварэньне і ўзьняў нас да неба, горкае мора няверства ўцякло, і Ярдан пацёк назад да крыніцаў сваіх. Дык захавай нас, Хрысьце Божа, у выкананьні боскіх запаветаў Тваіх, малітвамі Багародзіцы, і зьмілуйся над намі.<br>
<br>
<br>
<strong><font color="#d00505">Песьня 4<br>
<br>
Канон 1.</font></strong> <font color="#d00505"><em>Ірмас.</em></font> Той, каго Ты, Госпадзе, назваў «Голасам, што кліча ў пустыні», пачуў Твой голас, які загрымеў над водамі, даючы сьведчаньне Твайму Сыну. Напоўнены Духам, які зыходзіў, ён усклікнуў: «Ты – Хрыстос, Божая мудрасьць і сіла!»<br>
<br>
«Хто калі бачыў, каб сьветлае Сонца мела патрэбу ў ачышчэньні? – усклікнуў Прадвесьнік. – Як я абмыю ў водах Цябе, Зьзяньне Славы, Вобраз спрадвечнага Айца? Як гэта я, сена, дакрануся да Твайго Боства? Бо Ты – Хрыстос, Божая мудрасьць і сіла!»<br>
<br>
«Боганатхнёны Майсей паказаў пабожнасьць сваю, калі сустрэў Цябе: зразумеўшы, што гэта Твой голас быў чутны з куста, ён адвярнуў твар свой. Дык як гэта я змагу глядзець на Цябе, як ускладу на Цябе руку маю? Ты ж Хрыстос, Божая мудрасьць і сіла».<br>
<br>
«Адораны душою і розумам, я паважаю неадухоўленыя рэчы. Гара, пакрытая дымам і агнём, мора, што расступілася на два бакі, і Ярдан, які пацёк назад, сьведчаць, што Ты, якога мне трэба ахрысьціць, – Хрыстос, Божая мудрасьць і сіла».<br>
<br>
<font color="#d00505"><strong>Канон 2.</strong> <em>Ірмас.</em></font> Ачышчаны агнём тайнага сузіраньня, прарок праслаўляе ў песьнях абнаўленьне чалавека. Ён уздымае адухоўлены голас, і гаворыць пра ўцелаўленьне Слова, якім была пераможаная ўлада ворага.<br>
<br>
Ты, Добры, – сьветлае Слова Айца, пасланае Ім, каб разагнаць злосны змрок начны, – ідзеш выкараніць грахі людзей, і прыдбаць Сабе сыноў сьвятла хрышчэньнем Тваім у Ярдане.<br>
<br>
Прапаведнік убачыў Невыказнае Слова і ўсклікнуў на ўвесь голас: «Вось Той, што быў перада мною, хоць прыходзіць у целе пасьля мяне. Ён стаўся адным з нас, і зазьзяў Боскай сілаю, каб перамагчы ненавісны грэх».<br>
<br>
Каб прывесьці нас зноў да жыцьця, Бог-Слова ідзе шукаць сховішча зьмяінае, каб зьнішчыць ягоныя сеці, пастаўленыя на нас. Ён бярэ ў палон таго, хто джаліў род людзкі ў пяту, і збаўляе ўсё стварэньне.<br>
<br>
<br>
<font color="#d00505"><strong>Песьня 5<br>
<br>
Канон 1.</strong> <em>Ірмас.</em></font> Ісус, Уладар жыцьця, ідзе адмяніць прысуд першастворанага Адама. Як Бог, Ён ня мае патрэбы ў ачышчэньні, але ачышчае ў Ярдане сатлелага чалавека і, зьнішчыўшы ў ягоных струменях усякую варожасьць, дае супакой, што пераўзыходзіць розум.<br>
<br>
Шмат людзей прыйшло хрысьціцца да Яна, і ён, стоячы сярод іх, усклікнуў: «Хто сказаў вам, непакорныя, уцякаць ад гневу, які надыходзіць? Прынясіце Хрысту належныя плады пакаяньня, бо Ён ужо вось ідзе, каб даць усім супакой».<br>
<br>
Творца і Госпад стаў як чалавек сярод людзей. Ён дасьледуе чалавечыя сэрцы і з лапатай у руцэ ачышчае сусьветнае гумно, аддзяляе пшаніцу ад мякіны, аддае на спаленьне няплоднае зельле, а добраму насеньню дае вечнае жыцьцё.<br>
<br>
<font color="#d00505"><strong>Канон 2.</strong> <em>Ірмас.</em></font> Абмытыя Духам, мы ачысьцілся ад атруты ворага, і пайшлі па сьцежцы, вольнай ад маны, што вядзе да радасьці, даступнай для тых, каго Бог прымірыў з Сабою.<br>
<br>
Творца ўгле́дзеў чалавека, якога стварыў, у палоне непрагляднай цемры граху. Ён узьняў яго і ўсклаў на плечы, абмыўшы ў вадзе бруд Адамавай віны.<br>
<br>
Пойдзем хутка да збавеннага струменя, і глянем на Слова, што дае нам піць з чыстае крыніцы, каб суняць нашую смагу і ацаліць немачы сьвету.<br>
<br>
<br>
<strong><font color="#d00505">Песьня 6<br>
<br>
Канон 1.</font></strong> <font color="#d00505"><em>Ірмас.</em></font> Голас Слова, ліхтар Сьвятла, заранка Сонца, – Прадвесьнік гукае ў пустыні, кажучы: «Пакайцеся і ачысьціцеся, пакуль час, бо вось ідзе Хрыстос, каб збавіць сьвет ад загубы».<br>
<br>
Хрыстос нарадзіўся нятленна ад Бога Айца, і прыняў цела ад Дзевы, каб вызваліць людзей ад маны. Як Прадвесьнік вучыць, нельга разьвязаць рамень, які лучыць Слова з нашай прыродаю.<br>
<br>
Хрыстос будзе хрысьціць у апошні дзень агнём непаслухмяных і ўсіх, хто ня верыць у Ягоную боскасьць. А тых, што вераць у Ягонае Боства, Ён абнаўляе ў Духу вадою ласкі і вызваляе ад правінаў.<br>
<br>
<strong><font color="#d00505">Канон 2.</font></strong> <font color="#d00505"><em>Ірмас.</em></font> Радасным голасам Айцец назваў Сынам Сваім любым Таго, каго Ён ва ўлоньні спрадвеку нарадзіў, кажучы: «Сапраўды, гэта Сын Мой, адзінасутны са Мною, які прыйшоў, каб быць Сьвятлом для людзей. Ён – Маё Слова жывое, што сталася чалавекам».<br>
<br>
Прарок, які тры ночы прабыў у нутры марскога зьвера, выйшаў адтуль, даючы нам вобраз нашага абнаўленьня ў апошнія дні, і нашага вызваленьня ад чалавеказабойцы.<br>
<br>
Вучань убачыў неба адчыненае і Духа ў выглядзе голуба, што зышоў ад Айца і спачыў на ўсячыстым Слове, і паклікаў людзей пасьпяшыць да Ўладара.<br>
<br>
<strong><font color="#d00505">Кандак</font></strong> <em><font color="#d00505">(тон 4).</font></em> Зьявіўся Ты сёньня ўсяму сьвету, і сьвятло Тваё, Госпадзе, зазьзяла нам, і мы, зразумеўшы, хто Ты, славім Цябе: Ты прыйшоў і зьявіўся, Сьвятло Недасяжнае.<br>
<br>
<strong><font color="#d00505">Ікас.</font></strong> У Галілеі паганскай, краіне Забулёнскай і зямлі Нэфталімскай, як кажа прарок, вялікае Сьвятло-Хрыстос зазьзяла. Тыя, што сядзелі ў цемры, убачылі сьветлую заранку, што зазьзяла з Бэтлеему, – Госпада, які нарадзіўся ад Марыі. Ён – Сонца праведнасьці, што промнямі Сваімі прасьвятляе ўсю зямлю. Дык пойдзем, сыны Адама, апранемся ў Яго, каб нам сагрэцца. Каб прасьвятліць тых, што ў цемры, прыйшоў і зьявіўся Ён, Сьвятло Недасяжнае.<br>
<br>
<br>
<font color="#d00505"><strong>Песьня 7<br>
<br>
Канон 1.</strong> <em>Ірмас.</em></font> Подых ветру і раса́, і зыход анёла захавалі непашкоджанымі набожных юнакоў, што хадзілі па распаленай агнём печы. Асьвежаныя расою, яны пяялі з удзячнасьцю: «Усяслаўны Госпадзе і Божа айцоў, блаславёны Ты!»<br>
<br>
Анёльскія сілы сталі ля Ярдану, быццам у небе, поўныя подзіву, угледзеўшы такую Боскую спагадлівасьць. У вадзе цялесна стаіць Той, хто трымае воды над скляпеньнем нябесным – Бог айцоў нашых.<br>
<br>
Некалі хмара і мора былі вобразам цуду Боскага хросту, бо, прайшоўшы праз іх, людзі былі збаўленыя. Мора было вобразам вады, а хмара – Духа, навучаныя якім мы ўсклікаем: «Блаславёны Ты, Госпадзе Божа, давеку!»<br>
<br>
Разважаючы над Боскімі рэчамі, будзем, верныя, разам з анёламі няспынна славіць Таго, хто нас прасьвятліў – Айца, і Сына, і Духа Сьвятога, – Тройцу адзінасутнаю ў трох асобах, адзінага Бога, якому пяём: «Блаславёны Ты, Госпадзе Божа, давеку!»<br>
<br>
<font color="#d00505"><strong>Канон 2.</strong> <em>Ірмас.</em></font> Той, хто суняў полымя ў печы, дзе былі набожныя юнакі, скрышыў галовы зьмеяў у водах Ярданскіх і расою Духа абмыў бруд граху.<br>
<br>
Полымя асырыйскае, што было Тваім правобразам, Ты пагасіў, перамяніўшы ў расу́. Цяпер Ты, Хры́сьце, пакрыў Сябе вадою і перамог злога ворага, які клікаў людзей на шлях загубы.<br>
<br>
Некалі воды Ярдану разьдзяліліся, і Ізраіль прайшоў праз яго, быццам па сушы. Гэта быў вобраз Твой, Усемагутны Госпадзе, бо Ты ўводзіш стварэньне ў ваду, каб вывесьці яго на лепшы і нязьменны шлях.<br>
<br>
Ведаем, што некалі Ты, Божа, што творыш страшныя і вялікія цуды, навёў на зямлю згубны патоп, які зьнішчыў усё. Цяпер Ты, Хрысьце, патапіў грэх у вадзе для шчасьця і збаўленьня людзей.<br>
<br>
<br>
<font color="#d00505"><strong>Песьня 8<br>
<br>
Канон 1.</strong> <em>Ірмас.</em></font> Слаўную тайну паказала нам бабілёнская печ, калі напоўнілася расою. У падобны спосаб Ярдан прыняў духоўны Агонь і пакрыў Творцу, які ахрысьціўся цялесна ў ім. Людзі бласлаўляюць Яго і ўзьвялічваюць праз усе вякі.<br>
<br>
«Адкінь увесь страх, – Збавіцель сказаў Прадвесьніку. – Слухайся Майго загаду і ахрысьці Мяне, які ў спагадлівасьці Маёй зышоў на зямлю, і якога людзі бласлаўляюць і ўзьвялічваюць праз усе вякі».<br>
<br>
Калі Хрысьціцель пачуў словы Ўладара, ён з трымценьнем працягнуў руку і дакрануўся да галавы Творцы Свайго. Ахрысьціўшы Яго, ён усклікнуў: «Асьвяці мяне, бо Ты – мой Бог, якога людзі бласлаўляюць і ўзьвялічваюць праз усе вякі!»<br>
<br>
У Ярдане адбылося аб’яўленьне Тройцы. Найвышэйшы Бог Айцец аб’явіў: «Той, хто хрысьціцца, – Сын мой любы». І Дух зышоў на сабе роўнага, якога людзі бласлаўляюць і ўзьвялічваюць праз усе вякі.<br>
<br>
<font color="#d00505"><strong>Канон 2.</strong> <em>Ірмас.</em></font> Тварэньне стаецца вольным, і людзі, што былі ў цемры, робяцца дзецьмі сьвятла. Толькі князь цемры галосіць. Усе народы, што раней цярпелі гора, аднадушна блаславіце Таго, хто гэта ўчыніў.<br>
<br>
Тры прыяцелі Божыя, якіх сярод полымя асьвяжыла раса́, былі вобразам Найвышэйшай Існасьці, што зьзяе сьветлымі промнямі патройнай сьвятасьці і што, прыняўшы дзеля нас чалавечую прыроду, паліць вогненнай расою ўсякую згубную ману́.<br>
<br>
Хай апранецца ў белае ўвесь род людзкі, бо сёньня ён, абмыты ў жыцьцядайнай вадзе, чысты і сьветлы, узводзіцца на неба і вызваляецца ад першаснага граху праз Таго, хто словам Сваім трымае ўсё.<br>
<br>
<br>
<font color="#d00505"><strong>Песьня 9</strong><br>
<br>
<em><strong>«Больш годную пашаны...»</strong> не сьпяваецца.<br>
<br>
Верш.</em></font> Узьвялічвай, душа мая, больш слаўную за анёльскія хоры Дзеву ўсячыстую.<br>
<br>
<strong><font color="#d00505">Канон 1.</font></strong> <font color="#d00505"><em>Ірмас.</em></font> Ніякі язык ня ў стане дастойна ўсхваліць Цябе, і нават сілы нябесныя, стоячы ў подзіве, ня ведаюць як пяяць славу Тваю, Багародзіца. Але Ты, добрая, што ведаеш набожныя жаданьні нашыя, веру нашую прымі. Апякунка хрысьціянаў, Цябе мы ўзьвялічваем.<br>
<br>
<em><font color="#d00505">Верш.</font></em> Узьвялічвай, душа мая, Таго, хто просіць хросту ў Прадвесьніка.<br>
<br>
<font color="#d00505"><em>Тое самае.<br>
<br>
Верш.</em></font> Узьвялічвай, душа мая, Таго, хто прыйшоў на Ярдан хрысьціцца.<br>
<br>
Прыйдзі, Давід, духам да прасьветленых хрышчэньнем, засьпявай з вераю Богу, кажучы: «Прыйдзіце да Бога ў веры і прасьвятліцеся. Бедны Адам, зграшыўшы, усклікнуў да Госпада, і Той пачуў яго і, прыйшоўшы, абнавіў яго ў водах Ярданскіх».<br>
<br>
<em><font color="#d00505">Верш.</font></em> Узьвялічвай, душа мая, Таго, пра каго засьведчыў голас Айца.<br>
<br>
<em><font color="#d00505">Тое самае.<br>
<br>
Верш.</font></em> Узьвялічвай, душа мая, Аднаго з Тройцы, што схіліў галаву і хрост прыняў.<br>
<br>
Ісая кажа: «Абмыйцеся, ачысьціцеся, пакіньце вашую злосьць перад Госпадам; прыйдзеце, усе сасмаглыя, да жывое вады, бо Хрыстос акрапляе вадою адраджэньня тых, хто прыходзіць з вераю да Яго, і хрысьціць Духам для жыцьця вечнага».<br>
<br>
<em><font color="#d00505">Верш.</font></em> Прыйдзі, прарок, да мяне, працягні руку тваю і хутка ахрысьці Мяне.<br>
<br>
<em><font color="#d00505">Тое самае.<br>
<br>
Верш.</font></em> Хадзі, прарок, ахрысьці мяне, бо Я прыйшоў з уласнае волі споўніць усякую праведнасьць.<br>
<br>
Захавайма, верныя, ласку і пячатку хросту. Некалі габрэі пазьбеглі загубы, памазаўшы дзьверы крывёю ягняці. У падобны спосаб гэты Боскі хрост ёсьць нашым Выйсьцем да адраджэньня і сузіраньня незаходнага сьвятла Тройцы.<br>
<br>
<em><font color="#d00505">Верш.</font></em> Сёньня Ўладар схіляе галаву пад руку Прадвесьніка.<br>
<br>
<font color="#d00505"><strong>Канон 2.</strong> <em>Ірмас.</em></font> Невыка́зны цуд мацярынства Твайго, Усячыстая Дзева, Маці блаславёная! Атрымаўшы праз Цябе збаўленьне, дастойна хвалім Цябе, прыносячы ў дары песьню падзякі.<br>
<br>
<em><font color="#d00505">Верш.</font></em> Сёньня Ян хрысьціць Уладара ў струменях Ярданскіх.<br>
<br>
<em><font color="#d00505">Тое самае.<br>
<br>
Верш.</font></em> Сёньня Ўладар у вадзе хавае грэх людзкі.<br>
<br>
Сёньня бачым спаўненьне таго, што было аб’яўлена Майсею ў вогненным кусьце: Дзева мела ў сабе Агонь і не згарэла. Яна нарадзіла Дабрачынца, які прасьвятляе ўсіх, і які аб’явіўся ў водах Ярданскіх.<br>
<br>
<em><font color="#d00505">Верш.</font></em> Сёньня Ўладар атрымлівае з вышыні сьведчаньне, што Ён любы Сын.<br>
<br>
<font color="#d00505"><em>Тое самае.<br>
<br>
Верш.</em></font> Сёньня Ўладар прыходзіць асьвяціць прыроду вады.<br>
<br>
Спрадвечны Ўлада́ру, праз дар Духа Сьвятога Ты робіш дасканалаю чалавечую прыроду. Ты ачысьціў яе вадою і перавёў людзей да жыцьця вечнага, а гордую сілу цемры пасароміў.<br>
<br>
<em><font color="#d00505">Верш.</font></em> Сёньня Ўладар прымае хрост з рукі Прадвесьніка.<br>
<br>
<em><font color="#d00505">Тое самае.<br>
<br>
Першы прыпеў і ірмас:<br>
<br>
Верш.</font></em> Узьвялічвай, душа мая, больш слаўную за анёльскія хоры Дзеву ўсячыстую.<br>
<br>
<font color="#d00505"><strong>Канон 1.</strong> <em>Ірмас.</em></font> Ніякі язык ня ў стане дастойна ўсхваліць Цябе, і нават сілы нябесныя, стоячы ў подзіве, ня ведаюць як пяяць славу Тваю, Багародзіца. Але Ты, добрая, што ведаеш набожныя жаданьні нашыя, веру нашую прымі. Апякунка хрысьціянаў, Цябе мы ўзьвялічваем.<br>
<br>
<em><font color="#d00505">Таксама прыпеў другога канону і ірмас:<br>
<br>
Верш.</font></em> Сёньня Ян хрысьціць Уладара ў струменях Ярданскіх.<br>
<br>
<font color="#d00505"><strong>Канон 2</strong>. <em>Ірмас.</em></font> Невыка́зны цуд мацярынства Твайго, Усячыстая Дзева, Маці блаславёная! Атрымаўшы праз Цябе збаўленьне, дастойна хвалім Цябе, прыносячы ў дары песьню падзякі.<br>
<br>
<br>
<strong><font color="#d00505">Экзапастыляр.</font></strong> Зьявіўся Збаўца – ласка і праўда, – у струменях Ярданскіх і прасьвятліў тых, што былі ў цемры і ценю, бо прыйшло і зьявілася Сьвятло недаступнае. <em><font color="#d00505">(Тройчы)</font></em><br>
<br>
<br>
<font color="#d00505"><strong>Пахвальныя псалмы</strong><br>
<br>
<em>(Тон 1)</em></font> Хрыстос Збаўца наш, Сьвятло ад Сьвятла, зазьзяў на ўвесь сьвет. Бог аб’явіўся: паклонімся Яму.<br>
<br>
Як нам, слугам, дастойна ўзьвялічваць Цябе, Хрысьце Ўлада́ру, які вадою ўсіх нас абнавіў?<br>
<br>
Калі Ты, Збавіцелю наш, быў ахрышчаны слугою ў Ярдане, Ты асьвяціў ваду і немачы сьвету ацаліў. Вялікая тайна зьяўленьня Твайго, Госпадзе Чалавекалюбча. Слава Табе!<br>
<br>
Зьявілася праўдзівае Сьвятло, што прасьвятляе ўсіх. Хрыстос, вышэйшы за ўсякую чысьціню, хрысьціцца разам з намі і асьвячае ваду для ачышчэньня душаў. На выгляд зямное дзеяньне ў сапраўднасьці вышэйшае за неба: праз абмыцьцё – збаўленьне, а праз ваду – Дух. У пагружэньні зьдзяйсьняецца наш узыход на неба. Цудоўныя ўчынкі Твае, Госпадзе. Слава Табе!<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Ты, Госпадзе, што апранаешся ў сьвятло, быццам у вопратку, і неба вымяраеш далоньню Сваёю, пакрыўся водамі Ярданскімі і схіліў галаву перад Прадвесьнікам, каб адвярнуць сьвет ад маны́ і збавіць яго ў чалавекалюбстве Тваім.<br>
<br>
<strong>Цяпер...</strong><br>
<br>
<em><font color="#d00505">(Тон 2)</font></em> Сёньня Хрыстос прыходзіць на Ярдан хрысьціцца; сёньня Ян дакранаецца да галавы Ўладара́. Сілы нябесныя жахнуліся, угле́дзеўшы слаўную тайну; мора ўбачыла і ўцякло, Ярдан пацёк назад. Мы ж, прасьветленыя, клічам: «Слава Богу, які зьявіўся і быў бачны на зямлі, і прасьвятліў увесь сьвет!»<br>
<br>
<br>
<font color="#d00505"><em>Пасьля <strong>Вялікага ўслаўленьня:</strong></em><br>
<br>
<strong>Трапар</strong> <em>(тон 1).</em></font> Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе.<br>
