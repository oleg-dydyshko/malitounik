
===
<br><font color="#999999">Прывітанне</font><br><br>1 Павел, Сілуан і Цімафей да Касцёла тэсаланікійцаў у Богу Айцу і Пану, Езусе Хрысце: ласка вам і спакой.
<br><font color="#999999">Падзяка за веру тэсаланікійцаў</font><br><br>2 За ўсіх вас заўсёды дзякуем Богу, згадваючы вас у нашых малітвах,
3 няспынна памятаючы пра вашую справу веры і працу любові, і пра цярплівую надзею на Пана нашага Езуса Хрыста перад Богам і Айцом нашым,
4 ведаючы, умілаваныя Богам браты, пра выбранне вашае.
5 Бо нашае Евангелле не было да вас толькі ў слове, але і ў сіле, і ў Духу Святым, і з вялікім перакананнем. Вы ведаеце, якімі мы былі для вас, будучы з вамі.
6 Вы пачалі наследаваць нас і Пана, прыняўшы слова ў вялікім уціску з радасцю Духа Святога,
7 так што сталіся вы ўзорам для ўсіх веруючых у Македоніі і Ахаі.
8 Дзякуючы вам прагучала слова Пана не толькі ў Македоніі і Ахаі, але і ў кожным месцы распаўсюджвалася вашая вера ў Бога, так што нам няма патрэбы нешта казаць.
9 Яны самі пра нас сведчаць, якім быў наш прыход да вас і як вы, пакінуўшы ідалаў, звярнуліся да Бога, каб служыць жывому і праўдзіваму Богу
10 і чакаць з нябёсаў Сына Ягонага, якога Ён уваскрасіў, — Езуса, які выбаўляе нас ад надыходзячага гневу.

===
<br><font color="#999999">Місійная дзейнасць Паўла</font><br><br>1 Вы ж самі ведаеце, браты, што наш прыход да вас не быў дарэмны.
2 Хоць раней у Філіпах, як ведаеце, мы зазналі цярпенні і знявагі, аднак адважыліся ў Богу нашым абвяшчаць вам Евангелле Божае ў вялікім змаганні.
3 Бо навучанне нашае не з памылкі, нячыстасці ці падману,
4 але як выпрабаваныя Богам дзеля даручэння нам Евангелля, мы абвяшчаем так, каб дагадзіць не людзям, але Богу, які выпрабоўвае нашыя сэрцы.
5 Бо, як ведаеце, мы ніколі не былі ні ліслівымі ў словах, ні карыслівымі, Бог сведка.
6 Мы не шукалі славы ні ў людзей, ні ў вас, ні ў іншых.
7 Як Апосталы Хрыста мы маглі б быць цяжарам для вас, але мы сталіся немаўлятамі сярод вас і, як карміліца апякуецца дзецьмі сваімі,
8 так і мы з чуласці да вас пажадалі перадаць вам не толькі Божае Евангелле, але і жыццё сваё, таму што вы сталі для нас умілаванымі.
9 Вы памятаеце, браты, працу і намаганні нашыя, калі, працуючы ўначы і ўдзень, каб не абцяжарваць нікога з вас, мы абвяшчалі вам Евангелле Божае.
10 Вы сведкі і Бог, як свята, справядліва і беззаганна мы паводзілі сябе ў дачыненні да вас, веруючых.
11 Вы ж ведаеце, што кожнага з вас, як бацька сваіх дзяцей,
12 мы заахвочвалі, падбадзёрвалі і пераконвалі паступаць годна Бога, які кліча вас да свайго валадарства і славы.
<br><font color="#999999">Вера і цярплівасць тэсаланікійцаў</font><br><br>13 Таму мы таксама няспынна дзякуем Богу, што вы, прыняўшы ад нас пачутае Божае слова, прынялі яго не як чалавечае слова, але, што ёсць на самай справе, як Божае слова, якое і дзейнічае ў вас, веруючых.
14 Браты, вы сталі пераймальнікамі Касцёлаў Божых у Юдэі ў Езусе Хрысце, бо і вы нацярпеліся ад землякоў вашых, як і яны ад юдэяў,
15 якія і Пана Езуса забілі, і прарокаў, і нас пераследавалі, і Богу не падабаюцца, і ўсім людзям працівяцца.
16 Якія забараняюць нам прамаўляць да язычнікаў, каб тыя не былі збаўлены. І так увесь час дапаўняюць меру грахоў сваіх. Але прыйшоў нарэшце гнеў Божы на іх.
<br><font color="#999999">Намеры Апостала</font><br><br>17 Мы ж, браты, разлучаныя з вамі на кароткі час фізічна, а не сэрцам, вельмі моцна жадаем пабачыцца з вамі.
18 Таму неаднойчы хацелі пайсці да вас, асабліва я, Павел, але перашкодзіў нам сатана.
19 Бо хто наша надзея, або радасць, або вянок хвалы? Ці ж не вы перад Панам нашым Езусам у час прыйсця Ягонага?
20 Вы — нашая хвала і радасць.

===
<br><font color="#999999">Місія Цімафея</font><br><br>1 Паколькі мы не маглі далей вытрымаць, то захацелі самі застацца ў Атэнах
2 і паслалі да вас Цімафея, брата нашага і супрацоўніка Бога ў абвяшчэнні Хрыстовага Евангелля дзеля вашага ўмацавання і падтрымання вашай веры,
3 каб ніхто не зняверыўся сярод гэтага ўціску. Вы ж самі ведаеце, што мы на гэта прызначаны.
4 Калі былі ў вас, мы ўжо казалі вам, што павінны будзем цярпець уціск. І вы ведаеце, што так і сталася.
5 Таму і я ўжо не мог далей стрымацца і паслаў даведацца пра вашую веру, ці не зводзіць вас спакушальнік і ці не дарэмнай была нашая праца.
6 Цяпер прыбыў ад вас Цімафей і прынёс добрыя весткі пра вашую веру і любоў, і што вы добра ўсцяж успамінаеце пра нас, жадаючы пабачыцца з намі, як і мы з вамі.
7 Ва ўсёй нядолі і ўціску нашым вашая вера, браты, падтрымлівала нас.
8 Бо цяпер мы жывём, калі вы трываеце ў Пану.
9 Як жа можам аддзячыць Богу за ўсю радасць, якую маем за вас перад Богам нашым,
10 калі ўначы і ўдзень горача молімся, каб убачыць вас і дапоўніць тое, чаго не хапае вашай веры?
11 Сам Бог і Айцец наш, і Пан наш Езус няхай скіруе да вас наш шлях.
12 А Пан няхай памножыць вас і перапоўніць любоўю адзін да аднаго і да ўсіх, якую і мы маем да вас,
13 каб умацаваць сэрцы вашыя беззаганнымі ў святасці перад Богам і Айцом нашым у час прыйсця Пана нашага, Езуса, з усімі Ягонымі святымі.

===
<br><font color="#999999">Святасць жыцця: любоў і адказнасць</font><br><br>1 Урэшце, браты, просім вас і заклікаем у Пану Езусе, каб вы, прыняўшы ад нас тое, як трэба вам сябе паводзіць і дагаджаць Богу, а вы так сябе паводзіце, каб больш вы ў гэтым узрасталі.
2 Вы ведаеце, якія мы далі вам наказы ад Пана Езуса.
3 Бо воля Божая — гэта вашае асвячэнне, каб вы асцерагаліся распусты,
4 каб кожны з вас умеў утрымліваць сваё цела ў святасці і пашане,
5 а не ў пажадлівым захапленні, як язычнікі, што не ведаюць Бога.
6 Няхай ніхто не крыўдзіць і не выкарыстоўвае свайго брата ў гэтай справе, бо Пан — мсціўца за ўсё гэта, як мы сказалі вам раней і засведчылі.
7 Бог паклікаў нас не да нячыстасці, але да святасці.
8 Таму той, хто пагарджае гэтым, пагарджае не чалавекам, але Богам, які і дае вам свайго Духа Святога.
9 Няма патрэбы пісаць вам пра братнюю любоў, бо вы самі навучаны Богам любіць адзін аднаго
10 і робіце так у дачыненні да ўсіх братоў ва ўсёй Македоніі. Заахвочваем вас, браты: узрастайце ў гэтым яшчэ больш,
11 імкніцеся жыць у спакоі, выконвайце свае абавязкі і працуйце ўласнымі рукамі, як мы наказалі вам,
12 каб вы належна паводзілі сябе адносна тых, хто жыве звонку, і каб ні ў чым не мелі патрэбы.
<br><font color="#999999">Жывыя і памерлыя падчас паўторнага прыйсця Хрыста</font><br><br>13 Мы не хочам, браты, пакідаць вас у няведанні пра памерлых, каб не тужылі вы, як іншыя, хто не мае надзеі.
14 Калі мы верым, што Езус памёр і ўваскрос, то разам з Ім Бог прывядзе да жыцця і тых, хто памёр у Езусе.
15 Гэта кажам вам у слове Пана, што мы, жывыя, пакінутыя да прыйсця Пана, не апярэдзім тых, якія памерлі.
16 Бо сам Пан на заклік і на голас арханёла і трубы Божай сыдзе з неба, і памерлыя ў Хрысце ўваскрэснуць першымі.
17 Пасля мы, пакінутыя жывымі, будзем падхоплены на аблоках разам з імі насустрач Пану ў паветра, і гэтак назаўсёды будзем з Панам.
18 Таму заахвочвайце адзін аднаго гэтымі словамі.

===
<br><font color="#999999">Нечаканае прыйсце дня Пана</font><br><br>1 Пра часы і пэўную пару няма патрэбы пісаць вам, браты,
2 бо вы самі дакладна ведаеце, што дзень Пана прыйдзе, як злодзей уначы.
3 Калі будуць гаварыць: «Спакой і бяспека», тады неспадзяваная пагібель сустрэне іх, быццам пакуты парадзіху, і яны не ўцякуць.
4 Вы ж, браты, не ў цемры, каб гэты дзень застаў вас, як злодзей.
5 Вы ўсе сыны святла і сыны дня. Мы не належым ні да ночы, ні да цемры.
6 Дык не будзем жа спаць, як астатнія, але чувайма і будзьма цвярозымі.
7 Тыя, што спяць, ноччу спяць, і тыя, што п’юць, ноччу п’яныя.
8 Мы ж, якія належым дню, будзьма цвярозымі, адзеўшы панцыр веры і любові, і як шлем — надзею збаўлення.
9 Таму што Бог прызначыў нас не для гневу, але для атрымання збаўлення праз нашага Пана Езуса Хрыста,
10 які памёр за нас, каб мы, ці чуваем, ці спім, жылі разам з Ім.
11 Таму заахвочвайце сябе ўзаемна і настаўляйце адзін аднаго, як вы і робіце.
<br><font color="#999999">Заключныя настаўленні</font><br><br>12 Просім вас, браты, паважаць тых, хто працуе сярод вас і кіруе вамі ў Пану ды навучае вас.
13 Любіце іх больш дзеля іхняй працы. Жывіце ў згодзе між сабою.
14 Просім вас, браты: настаўляйце свавольных, суцяшайце маладушных, падтрымлівайце слабых, будзьце доўгацярплівымі да ўсіх.
15 Глядзіце, нікому злом за зло не адплачвайце, але рабіце заўсёды дабро адзін аднаму і ўсім.
16 Заўсёды радуйцеся,
17 няспынна маліцеся.
18 За ўсё дзякуйце, бо такая адносна вас воля Божая ў Езусе Хрысце.
19 Духа не гасіце,
20 прароцтвамі не пагарджайце.
21 Усё правярайце, трымайцеся добрага.
22 Устрымлівайцеся ад усялякага зла.
<br><font color="#999999">Заключная малітва і прывітанні</font><br><br>23 Сам Бог спакою няхай асвяціць вас цалкам, няхай увесь дух ваш, і душа, і цела захаваюцца беззаганнымі на прыйсце Пана нашага Езуса Хрыста.
24 Верны той, хто вас кліча, які і здзейсніць гэта.
25 Браты, маліцеся за нас.
26 Прывітайце ўсіх братоў святым пацалункам.
27 Прашу вас у Пану, каб гэтае пасланне было прачытана ўсім братам.
28 Ласка Пана нашага Езуса Хрыста з вамі.
