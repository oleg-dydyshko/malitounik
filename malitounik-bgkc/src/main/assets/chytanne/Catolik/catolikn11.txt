
===
<em>Прывітанне</em><br><br>1 Павел і Цімафей, слугі Езуса Хрыста, усім святым у Хрысце Езусе, якія знаходзяцца ў Філіпах, разам з біскупамі і дыяканамі:
2 ласка вам і спакой ад Бога Айца нашага і Пана Езуса Хрыста.
<br><em>Падзяка і малітва за філіпянаў</em><br><br>3 Дзякую майму Богу пры кожнай згадцы пра вас.
4 Заўсёды кожную сваю малітву за ўсіх вас я ўзношу з радасцю,
5 за ваш удзел у абвяшчэнні Евангелля з першага дня аж дагэтуль.
6 Упэўнены, што той, хто пачаў у вас добрую справу, закончыць яе да дня Езуса Хрыста.
7 І гэта справядліва для мяне так думаць пра ўсіх вас, бо вы — у маім сэрцы, і ўсе вы мае саўдзельнікі ў маёй ласцы, у маіх кайданах, у абароне і ва ўмацаванні Евангелля.
8 Бог — мой сведка, што я люблю ўсіх вас любоўю Езуса Хрыста.
9 Таму малюся, каб вашая любоў яшчэ больш узрастала ў пазнанні і ва ўсякім адчуванні,
10 каб вы пазнавалі лепшае, каб вы былі справядлівымі і беззаганнымі ў дзень Хрыста,
11 напоўненыя пладамі справядлівасці праз Езуса Хрыста дзеля славы і хвалы Божай.
<br><em>Пашырэнне Евангелля</em><br><br>12 Хачу, браты, каб вы ведалі, што маё ганенне паспрыяла яшчэ большаму пашырэнню Евангелля.
13 Так што мае кайданы сталі бачнымі ў Хрысце ва ўсёй прэторыі і сярод усіх іншых.
14 Праз гэта многія з братоў у Пану, перакананыя маімі кайданамі, яшчэ больш адважыліся бясстрашна абвяшчаць слова.
15 Некаторыя, праўда, ад зайздрасці і дзеля спрэчкі абвяшчаюць Хрыста, іншыя ж — з добрай волі.
16 Гэтыя астатнія робяць гэта з любові, бо ведаюць, што я пастаўлены дзеля абароны Евангелля.
17 Тыя ж дзеля звады прапаведуюць Хрыста няшчыра, з намерам зрабіць мае кайданы яшчэ цяжэйшымі.
18 Дык што? Усялякім чынам, ці то дзеля выгляду, ці то праўдзіва, абвяшчаецца Хрыстус. І я гэтаму радуюся, і буду радавацца.
19 Бо ведаю, што гэта прывядзе мяне да збаўлення праз вашую малітву і дапамогу Духа Езуса Хрыста,
20 паводле чакання і маёй надзеі, што я ні ў чым не буду асаромлены. Але з поўнай адвагай, як заўсёды, так і сёння, узвялічаны будзе Хрыстус у целе маім ці праз жыццё, ці праз смерць.
21 Бо для мяне жыццё — гэта Хрыстус, а смерць — гэта выгада.
22 А калі жыццё ў целе — гэта для мяне плён працы, то не ведаю, што выбраць.
23 Вабіць мяне і тое, і другое: маю жаданне памерці і быць з Хрыстом, бо гэта значна лепш;
24 але заставацца ў целе больш патрэбна для вас.
25 Перакананы ў гэтым, я ведаю, што застануся і буду з вамі дзеля вашага поспеху і радасці ў веры,
26 каб хвала ваша ў Хрысце Езусе памножылася праз мяне, калі я зноў прыйду да вас.
<br><em>Заклік да вытрываласці, еднасці і пакоры</em><br><br>27 Толькі вядзіце жыццё, годнае Хрыстовага Евангелля, каб я, калі прыбуду і ўбачу вас ці калі буду далёка, пачуў пра вас, што вы трываеце ў адным духу. Аднадушна змагайцеся за веру ў Евангелле
28 і ні ў чым не палохайцеся праціўнікаў. Гэта стане для іх прычынай згубы, а для вас — збаўленнем, і гэта ад Бога.
29 Вам дадзена дзеля Хрыста не толькі верыць у Яго, але і цярпець за Яго,
30 паколькі вы вядзеце тую ж барацьбу, якую бачылі ўва мне і пра якую цяпер чуеце ад мяне.

===
1 Калі ёсць які заклік у Хрысце, калі ёсць якое падбадзёрванне любові, калі ёсць якая лучнасць Духа, калі ёсць якое сардэчнае спачуванне,
2 то дапоўніце маю радасць, каб вы думалі тое самае, мелі тую самую любоў, былі аднадушнымі і аднадумцамі.
3 Нічога не рабіце дзеля разладу ці дзеля пустой пахвальбы, але ў пакоры лічыце адзін аднаго вышэйшым за сябе.
4 Не клапаціцеся кожны толькі пра сваё, але і пра іншых.
<br><em>Гімн Хрысту, прыніжанаму і ўзвышанаму</em><br><br>5 Няхай вашыя думкі будуць такімі, як у Хрысце Езусе.
6 Ён, будучы ў постаці Бога, не скарыстаў з таго, каб быць нароўні з Богам,
7 але выракся самога сябе, прыняўшы постаць слугі, прыпадобніўшыся да людзей. І з выгляду стаўшы як чалавек,
8 прынізіў сябе, будучы паслухмяным ажно да смерці, смерці крыжовай.
9 Таму Бог узвысіў Яго і даў Яму імя па-над усялякае імя,
10 каб на імя Езуса схілілася кожнае калена стварэнняў нябесных, зямных і падземных,
11 і каб кожны язык вызнаваў, што Панам ёсць Езус Хрыстус дзеля хвалы Бога Айца.
<br><em>Павел заклікае філіпянаў клапаціцца аб збаўленні</em><br><br>12 Умілаваныя мае, як вы заўсёды былі паслухмянымі не толькі ў маёй прысутнасці, але яшчэ больш цяпер, у час маёй адсутнасці, так з бояззю і трымценнем здзяйсняйце сваё збаўленне.
13 Бо гэта Бог ёсць тым, хто чыніць у вас жаданне і дзеянне паводле свайго ўпадабання.
14 Усё рабіце без нараканняў і сумненняў,
15 каб вы сталі бездакорнымі, бязвіннымі і беззаганнымі Божымі дзецьмі сярод ілжывага і падступнага пакалення, у якім вы ззяеце, як светачы ў свеце.
16 Трымайцеся слова жыцця на пахвалу мне ў дзень Хрыстовы, што я не дарма бег і не дарма працаваў.
17 Калі нават і пральюся як ахвяра на служэнне вашай веры, то радуюся і цешуся разам з усімі вамі.
18 Таксама і вы радуйцеся і цешцеся са мною.
<br><em>Місія Цімафея і Эпафрадыта</em><br><br>19 Маю надзею ў Пану Езусе, што ў хуткім часе прышлю да вас Цімафея, каб я супакоіўся, даведаўшыся пра вас.
20 Бо я не маю іншага аднадумца, які б так шчыра рупіўся пра вас.
21 Усе шукаюць свайго, а не таго, што Езуса Хрыста.
22 Вы ведаеце яго вернасць, бо ён, як бацькаў сын, служыў разам са мною дзеля пашырэння Евангелля.
23 Спадзяюся, што я пашлю яго да вас адразу, як толькі вырашу свае справы.
24 Маю надзею ў Пану, што і сам неўзабаве прыбуду да вас.
25 Я палічыў патрэбным паслаць да вас Эпафрадыта, брата, свайго паплечніка ў працы і змаганні, вашага пасланца і слугу ў маёй патрэбе,
26 бо ён вельмі тужыў па ўсіх вас і вельмі непакоіўся з-за таго, што вы пачулі пра яго хваробу.
27 І сапраўды, ён смяротна захварэў. Але Бог змілаваўся над ім, і не толькі над ім, але і нада мною, каб я не меў дадатковага смутку.
28 Таму я тым хутчэй паслаў яго, каб вы ўбачылі яго і ўзрадваліся зноў, і каб я не меў смутку.
29 Прыміце яго ў Пану з поўнай радасцю і майце ў пашане такіх,
30 бо ён быў у небяспецы смерці за справу Хрыста, рызыкаваў жыццём, каб споўніць тое, у чым вы не маглі служыць мне.

===
<em>Езус Хрыстус — найбольшая каштоўнасць</em><br><br>1 Урэшце, браты мае, радуйцеся ў Пану. Пісаць вам тое самае мне не цяжка, для вас жа гэта карысна.
2 Асцерагайцеся сабак, асцерагайцеся ліхіх работнікаў, асцерагайцеся абразання!
3 Мы прымаем абразанне, калі служым у Божым Духу і ганарымся ў Хрысце Езусе, а не спадзяёмся на цела.
4 Хоць я магу спадзявацца і на цела. Калі хто іншы спадзяецца на цела, то тым больш я,
5 абрэзаны на восьмы дзень, з роду Ізраэля, з пакалення Бэньяміна, габрэй ад габрэяў, паводле Закону — фарысей,
6 паводле руплівасці — ганіцель Касцёла, паводле справядлівасці Закону — беззаганны.
7 Але што было для мяне набыткам, тое дзеля Хрыста я палічыў стратай.
8 Ды і ўсё лічу стратаю дзеля перавагі пазнання Езуса Хрыста, майго Пана. Дзеля Яго я ўсё страціў і лічу смеццем, каб набыць Хрыста
9 і апынуцца ў Ім не са сваёю справядлівасцю, якая паходзіць з Закону, але з тою, якая паходзіць з веры ў Хрыста, са справядлівасцю ад Бога, заснаванай на веры,
10 каб пазнаць Яго і моц Ягонага ўваскрасення і саўдзельнічаць у цярпеннях Ягоных, прыпадабняючыся да Ягонай смерці,
11 каб нейкім чынам дасягнуць уваскрашэння.
12 Не тое, каб я ўжо атрымаў гэта і ўжо стаў дасканалым, але я імкнуся атрымаць тое, дзеля чаго мяне здабыў Езус Хрыстус.
13 Браты, я не лічу, што ўжо атрымаў гэта, але толькі забываю тое, што за мною, і сягаю да таго, што наперадзе.
14 Паводле мэты імкнуся да ўзнагароды высокага паклікання Божага ў Хрысце Езусе.
15 Будучы дасканалымі, давайце так думаць, а калі інакш думаеце, то Бог вам адкрые.
16 Аднак, будзем жа трымацца таго, чаго мы ўжо дасягнулі.
<br><em>Добрыя і дрэнныя хрысціяне</em><br><br>17 Наследуйце мяне, браты, і глядзіце на тых, хто паступае паводле ўзору, які маеце ў нас.
18 Бо многія, пра каго часта казаў вам, а цяпер нават з плачам кажу, паступаюць, як ворагі Хрыстовага крыжа.
19 Іхні канец — пагібель, іхні бог — чэрава, і слава іх — у сораме іхнім; яны думаюць пра зямное.
20 А наша айчына знаходзіцца ў нябёсах, адкуль мы чакаем Збаўцу, Пана Езуса Хрыста,
21 які пераменіць нашае прыніжанае цела на падабенства свайго праслаўленага цела праз дзеянне моцы, якой Ён можа падпарадкаваць сабе ўсё.

===
<em>Заклік да дасканалага жыцця</em><br><br>1 Таму, мае ўмілаваныя браты, па якіх сумую, радасць і вянец мой, так трывайце ў Пану, умілаваныя!
2 Прашу Эводзію і Сынтыхею быць аднадумцамі ў Пану.
3 Таксама і цябе прашу, блізкі сябра, дапамагай ім, бо яны змагаліся за Евангелле разам са мною і разам з Клементам ды іншымі маімі супрацоўнікамі, імёны якіх упісаны ў кнігу жыцця.
4 Радуйцеся заўсёды ў Пану. Яшчэ раз кажу: радуйцеся!
5 Лагоднасць вашая няхай будзе вядомая ўсім людзям. Пан блізка.
6 Ні пра што не турбуйцеся, але ў кожнай малітве і просьбе з удзячнасцю адкрывайце вашыя жаданні перад Богам.
7 І спакой Божы, які пераўзыходзіць усялякі розум, будзе аберагаць сэрцы вашыя і думкі вашыя ў Хрысце Езусе.
8 Нарэшце, браты, што ёсць праўдзівае, што годнае, што справядлівае, што беззаганнае, што ласкавае, што хвалебнае, калі гэта нейкая цнота або нешта годнае пахвалы — пра гэта думайце.
9 Чаму навучыліся, і што прынялі, і пачулі, і ўбачылі ўва мне, тое чыніце, і Бог спакою будзе з вамі.
<br><em>Падзяка за клопат</em><br><br>10 Я вельмі ўзрадаваўся ў Пану, што вы зноў клапоціцеся пра мяне. Вы і раней клапаціліся, але вам неставала нагоды.
11 Кажу гэта не таму, што маю патрэбу, бо я навучыўся быць задаволеным тым, што ў мяне ёсць.
12 Я ўмею быць і ў прыніжэнні, умею быць і ў дастатку; я прывучыўся да ўсяго: і насычацца, і галадаць, і быць у дастатку, і цярпець нястачу.
13 Усё магу ў тым, хто мяне ўзмацняе.
14 Аднак вы добра зрабілі, раздзяліўшы са мною маё цярпенне.
15 Ведаеце таксама вы, філіпяне, што ў пачатку абвяшчэння Евангелля, калі я выйшаў з Македоніі, ніводная супольнасць, апроч вас адных, не далучылася да мяне ў справе давання і прыняцця.
16 Вы таксама некалькі разоў дасылалі мне ў Тэсалоніку, калі я быў у патрэбе.
17 Кажу не таму, што шукаю дару, але шукаю плёну, які памнажаецца на вашую карысць.
18 Я атрымаў усё і маю празмерна. Я забяспечаны ўсім, атрымаўшы ад Эпафрадыта дасланае вамі — салодкі водар, ахвяру прыемную, якая падабаецца Богу.
19 А мой Бог няхай задаволіць усялякую вашую патрэбу паводле свайго багацця ў хвале ў Езусе Хрысце.
20 Богу ж і Айцу нашаму хвала на векі вечныя. Амэн.
<br><em>Заключныя прывітанні</em><br><br>21 Прывітайце кожнага святога ў Хрысце Езусе. Вітаюць вас усе браты, якія тут са мною.
22 Вітаюць вас усе святыя, а найбольш тыя, што з дому цэзара.
23 Ласка Пана нашага Езуса Хрыста з духам вашым. Амэн.
